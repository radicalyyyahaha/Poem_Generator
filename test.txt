圆景旷佳宾，徘徊夜漏频。金波徒泛酒，瑶瑟已生尘。露白移长簟，风清挂幅巾。西园旧才子，想见洛阳人。
禁林艳裔发青阳，春望逍遥出画堂。雨洗亭皋千亩绿，风吹梅李一园香。鹤飞不去随青管，鱼跃翻来入彩航。睿赏欢承天保定，遒文更睹日重光。
空爱长生术，不是长生人。今日洛川别，可惜洞中春。
书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押敕符。恐要蕃中新道路，指挥重画五城图。
仙家风景晏，浮世年华速。邂逅汉武时，蟠桃海东熟。
病枕依茅栋，荒鉏净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。
帘卷平芜接远天，暂宽行役到樽前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁。
莫求佛兮莫求人，但自心里莫贪瞋。贪瞋痴病前顿尽，便是如来的的亲。内无垢兮外无尘，中间豁达无关津。神无障碍居三界，恰是琉璃处日轮。
青帝使和气，吹嘘万国中。发生宁有异，先后自难同。辇草不消力，岩花应费功。年年三十骑，飘入玉蟾宫。
寥落故人宅，重来身已亡。古苔残墨沼，深竹旧书堂。秋色馆池静，雨声云木凉。无因展交道，日暮倍心伤。
学画蛾眉独出群，当时人道便承恩。经年不见君王面，花落黄昏空掩门。
锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。
城营角，吹声远而微。韵断声长人怪讶，兆当我众有灾危，固守免倾颓。
烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
陆海波涛渐渐深，一回归梦抵千金。路傍草色休多事，墙外莺声肯有心。日晚向隅悲断梗，夜阑浇酒哭知音。贪财败阵谁相悉，鲍叔如今不可寻。
何处生春早，春生绮户中。玉栊穿细日，罗幔张轻风。柳软腰支嫩，梅香密气融。独眠傍妒物，偷铲合欢丛。
从宦舟行远，浮湘又入闽。蒹葭无朔雁，柽栝有蛮神。传吏闲调象，山精暗讼人。唯须千树橘，暂救李衡贫。
长忆旧山日，与君同聚沙。未能精贝叶，便学咏杨花。苦甚伤心骨，清还切齿牙。何妨继余习，前世是诗家。
桂香尘处减，练影月前空。定惑由关吏，徒嗟塞上翁。
溪边花满枝，百鸟带香飞。下有一白鹭，日斜翘石矶。
息亡身入楚王家，回首春风一面花。感旧不言长掩泪，秪应翻恨有容华。
心慕知音命自拘，画堂闻欲试吹竽。茂陵罢酒惭中圣，漳浦题诗怯大巫。鬐鬣几年伤在藻，羽毛终日羡栖梧。还愁旅棹空归去，枫叶荷花钓五湖。
客来已两春，更瞻韶光早。花鸟既环合，江山复骈抱。楼形写北潭，堞势凌青岛。白云谢归雁，驰怀洛阳道。
拂水斜烟一万条，几随春色倚河桥。不知别后谁攀折，犹自风流胜舞腰。
惯向溪头漾浅沙，薄烟微雨是生涯。时时失伴沈山影，往往争飞杂浪花。晚树清凉还鳿，旧巢零落寄蒹葭。池塘信美应难恋，针在鱼唇剑在虾。
紫垣驺骑入华居，公子文衣护锦舆。眠阁书生复何事，也骑羸马从尚书。
万里巴江水，秋来满峡流。乱山无陆路，行客在孤舟。汹汹滩声急，冥冥树色愁。免为三不吊，已白一生头。
负才尚气满朝知，高卧闲吟见客稀。独步何人识袁尹，白杨郊外醉方归。
菱池如镜净无波，白点花稀青角多。时唱一声新水调，谩人道是采菱歌。
玉花珍簟上，金缕画屏开。晓月怜筝柱，春风忆镜台。筝柱春风吹晓月，芳树落花朝暝歇。藳砧刀头未有时，攀条拭泪坐相思。
北海阴风动地来，明君祠上望龙堆。髑髅皆是长城卒，日暮沙场飞作灰。
大有饥寒客，生将兽鱼殊。长存磨石下，时哭路边隅。累日空思饭，经冬不识襦。唯赍一束草，幷带五升麸。
王家山水画图中，意思都卢粉墨容。今日忽登虚境望，步摇冠翠一千峰。
解擘当胸箭，因何只半人。为从途路晓，所以不全身。
暮山重叠势崔嵬，溢目清光入酒杯。几处烧残红树短，一帆航尽碧波来。安民未有移风术，征句惭非梦锦才。四望楼台无限景，槛前赢得且徘徊。
黄金日日销还铸，仙桂年年折又生。兔走乌飞如未息，路尘终见泰山平。
昔年曾伴玉真游，每到仙宫即是秋。曼倩不归花落尽，满丛烟露月当楼。
鲈鲙与蒪羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。
见说巴风俗，都无汉性情。猿声芦管调，羌笛竹鸡声。迎候人应少，平安火莫惊。每逢危栈处，须作贯鱼行。
轻微菅蒯将何用，容足偷安事颇同。日入信陵宾馆静，赠君闲步月明中。
衡巫路不同，结室在东峰。岁晚得支遁，夜寒逢戴颙。龛灯落叶寺，山雪隔林钟。行解无由发，曹溪欲施舂。
青门珮兰客，淮水誓风流。名在乡书贡，心期月殿游。平沙大河急，细雨二陵秋。感此添离恨，年光不少留。
秋灯向壁掩洞房，良人此夜直明光。天河悠悠漏水长，南楼北斗两相当。
新糊案子，其白如银。入试出试，千春万春。
船樯相望荆江中，岸芦汀树烟蒙蒙。路闻堤缺水如箭，未知何日生南风。
千室暮山西，浮云与树齐。剖辞云落纸，拥吏雪成泥。野火芦千顷，河田水万畦。不知琴月夜，谁得听乌啼。
许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。
巴山上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪霑衣。
何处金笳月里悲，悠悠边客梦先知。单于城下关山曲，今日中原总解吹。
买得幽山属汉阳，槿篱疏处种桄榔。唯有猕猴来往熟，弄人抛果满书堂。
趋陪禁掖雁行随，迁放江潭鹤发垂。素浪遥疑太液水，青枫忽似万年枝。嵩南春遍愁魂梦，壶口云深隔路岐。共望汉朝多沛泽，苍蝇早晚得先知。
风动荷花水殿香，姑苏台上宴吴王。西施醉舞娇无力，笑倚东窗白玉床。
车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
黄鸟翩翩杨柳垂，春风送客使人悲。怨别自惊千里外，论交却忆十年时。云开汶水孤帆远，路绕梁山匹马迟。此地从来可乘兴，留君不住益凄其。
早年花县拜潘郎，寻忝飞鸣出桂堂。日走登天长似箭，人同红树岂经霜。帆分南浦知离别，驾在东州更可伤。公论一麾将塞诏，且随徴令过潇湘。
索索凉风满树头，破窗残月五更秋。病身归处吴江上，一寸心中万里愁。
浦边新见柳摇时，北客相逢只自悲。惆怅空知思后会，艰难不敢料前期。行看汉月愁征战，共折江花怨别离。向夕孤城分首处，寂寥横笛为君吹。
别远心更苦，遥将目送君。光华不可见，孤鹤没秋云。
心苦酬心了，东归谢所知。可邻重试者，如折两三枝。雨毒逢花少，山多爱马迟。此行三可羡，正值倒戈时。
花到蔷薇明艳绝，燕支颗破麦风秋。一番弄色一番退，小妇轻妆大妇愁。
空洲夕烟敛，望月秋江里。历历沙上人，月中孤渡水。
只言双鬓未蹉跎，独奈牛羊送日何。禅客不归车马去，晚檐山色为谁多。
睡来合眼饭来餐，起坐终诸勿两般。同道尽知言不惑，十方刹土目前观。
颟顸冰面莹池心，风刮瑶阶腊雪深。怪得宫中无兽炭，步摇钗是辟寒金。
借贷不交通，有酒深藏善。有钱怕人知，眷属相轻薄。身入黄泉下，他吃他人着。破除不由你，用尽遮他莫。
梦里君王近，宫中河汉高。秋风能再热，团扇不辞劳。
江南仲春天，细雨色如烟。丝为武昌柳，布作石门泉。
何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。
青山辗为尘，白日无闲人。自古推高车，争利西入秦。王门与侯门，待富不待贫。空携一束书，去去谁相亲。
幽鸟语如篁，柳垂金线长。烟收山谷静，风送杏花香。永日萧然坐，澄心万虑亡。欲言言不及，林下好商量。
真卿昼张荐李吾友驻行轮，迟迟惜上春。东西出饯路，惆怅独归人。欢会期他日，驱驰恨此身。须知贡公望，从此愿相因。
日暮堂前花蘂娇，争拈小笔上床描。绣成安向春园里，引得黄莺下柳条。
王表闻声莫见身，吴中敬事甚君亲。是知邦国将亡灭，不听人臣听鬼神。
草遍颍阳山，花开武陵水。春色既已同，人心亦相似。
萧萧度阊阖，习习下庭闱。花蝶自飘舞，兰蕙生光辉。相乌正举翼，退鹢已惊飞。方从列子御，更逐浮云归。
散诞疏狂得自然，免教拘迫事相牵。潜龙不离滔滔水，孤鹤唯宜远远天。透室寒光松槛月，逼人凉气石渠泉。非吾独了西来意，竹祖桐孙尽入玄。
目昏思寝即安眠，足软妨行便坐禅。身作医王心是药，不劳和扁到门前。
小市东门欲雪天，众中依约见神仙，蘂黄香画贴金蝉。饮散黄昏人草草，醉容无语立门前，马嘶尘烘一街烟。
洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门崄，为龙始得过。
薄腻力偏羸，看看怆别时。东风狂不惜，西子病难医。
常时好宾客，永日对弦歌。是日归泉下，伤心无奈何。墓庭人已散，祭处鸟来过。碑石生苔藓，荣名岂复多。
乙巳至，地底蛟龙起。此岁主馆荒，乘船于陆地。苏湖被波涛，吴地得全刈。禾稻出高田，向去多宜利。
离樽闻夜笛，寥亮入寒城。月落车马散，凄恻主人情。
相思楚天外，梦寐楚猿吟。更落淮南叶，难为江上心。衡阳问人远，湘水向君深。
邻里皆相爱，门开数见过。秋凉送客远，夜静咏诗多。就架题书目，寻栏记药窠。到官无别事，种得满庭莎。
千扉不当路，未似开一门。若遣绿珠丑，石家应尚存。
宋玉逢秋何起悲，新恩委寄好开眉。班升鸳鹭频经岁，任佐龚黄必暂时。乍对烟霞吟海峤，应思蘋蓼梦江湄。一朝凤诏仲征入，鹏化那教尺鷃知。
软碧摇烟似送人，映花时把翠蛾嚬。青青自是风流主，慢飒金丝待洛神。
从军十年余，能无分寸功。众人贵茍得，欲语羞雷同。中原有鬬争，况在狄与戎。丈夫四方志，安可辞固穷。
世路争名利，深山独结茅。安情自得所，非道岂相交。百尺松当户，千年鹤在巢。知君于此景，未欲等闲抛。
成名年少日，就业圣人书。擢桂谁相比，籝金已不如。东城送归客，秋日待征车。若到清潭畔，儒风变里闾。
日映纱窗，金鸭小屏山碧。故乡春，烟霭隔，背兰釭。宿妆惆怅倚高阁，千里云影薄。草初齐，花又落，燕双飞。
吹角报蕃营，回军欲洗兵。已教青海外，自筑汉家城。
含桃庄主后园深，繁实初成静扫阴。若使明年花可待，应须恼破事花心。
秦楼吟苦夜，南望只悲君。一宦终遐徼，千山隔旅坟。恨声流蜀魄，冤气入湘云。无限风骚句，时来日夜闻。
乍可巢蚊睫，胡为附蟒鳞。已微于蠢蠢，仍害及仁人。动植皆分命，毫芒亦是身。哀哉此幽物，生死敌浮尘。
青帜阔数尺，悬于往来道。多为风所飏，时见酒名号。拂拂野桥幽，翻翻江市好。双眸复何事，终竟望君老。
本约同来谒帝阍，忽随川浪去东奔。九重圣主方虚席，千里高堂尚倚门。世德只应荣伯仲，诗名终自付儿孙。遥怜月落清淮上，寂寞何人吊旅魂。
昔日公冶长，非罪遇缧绁。圣人降其子，古来叹独绝。我无毫髪瑕，苦心怀冰雪。今代多秀士，谁能继明辙。
君亲同是先王道，何如骨肉一处老。也知臣子合佐时，自古荣华谁可保。
玉窗萤影度，金殿人声绝。秋夜守罗帏，孤灯耿不灭。
玄珠振动被魔群，照着生门白黑分。向里修持坚固后，道成方识九霄君。
五年不入慈恩寺，今日寻师始一来。欲知火宅焚烧苦，方寸如今化作灰。
岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
曲水池边青草岸，春风林下落花杯。都门此日是寒食，人去看多身独来。
吴洲采芳客，桂棹木兰船。日晚欲有寄，裴回春风前。
讲经春殿里，花遶御床飞。南海几回渡，旧山临老归。潮摇蛮草落，月湿岛松微。空水既如彼，往来消息稀。
独上小楼春欲暮，愁望玉关芳草路。消息断，不逢人，却敛细眉归绣户。坐看落花空叹息，罗袂湿班红泪滴。
宛洛有风尘，君行多苦辛。四愁连汉水，百口寄随人。槐色阴清昼，杨花惹暮春。朝端肯相送，天子绣衣臣。
心是伤归望，春归异往年。河山鉴魏阙，桑梓忆秦川。花杂芳园鸟，风和绿野烟。更怀欢赏地，车马洛桥边。
草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
旧宅谁相近，唯僧近竹关。庭闲云满井，窗晓雪通山。来客半留宿，借书多寄还。明时未中岁，莫便一生闲。
莫将铅粉匣，不用镜花光。一去边城路，何情更画妆。影销胡地月，衣尽汉宫香。妾死非关命，祗缘怨断肠。
独坐高秋晚，萧条足远思。家贫常畏客，身老转怜儿。万种尽闲事，一生能几时。从来疏懒性，应祗有僧知。
南湖秋水夜无烟，耐可乘流直上天。且就洞庭赊月色，将船买酒白云边。
初宵飞霰急，竹树洒干轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
二乘皆曰不堪任，上士之人智慧深。欲得神通等居士，无过无物总无心。
胡王知妾不胜悲，乐府皆传汉国辞。朝来马上箜篌引，稍似宫中闲夜时。
军寨内，地上血纷纷。此象大凶人速避，麻衣布帽送将军，休望有功勋。
平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
摇裔双白鸥，鸣飞沧江流。宜与海人狎，岂伊云鹤俦。寄形宿沙月，沿芳戏春洲。吾亦洗心者，忘机从尔游。
宝车辗驻彩云开，误到蓬莱顶上来。琼室既登花得折，永将凡骨逐风雷。
晓髪星星入镜宜，早年容易近年悲。敢言得事时将晚，只恐酬恩日渐迟。南国倾心应望速，东堂开口欲从谁。仙郎旧有黄金约，沥胆隳肝更祷祈。
端居湖岸东，生计有无中。魇处千般鬼，寒时百种风。性灵纵道拙，心事奈成空。多谢金台客，何当一笑同。
自得山公许，休畊海上田。惭看长史传，欲弃钓鱼船。穷巷殷忧日，芜城雨雪天。此时瞻相府，心事比旌悬。
灵岿作尽业，惟恭继其迹。地狱千万重，莫厌排头人。
珠履三千侍玉除，宫花飘锦早莺初。虽然周孔心相似，其奈龚黄政不如。浩浩歌谣闻禁掖，重重襦袴满樵渔。若论朝野艰难日，第一之功美有余。
亲中除父母，兄弟更无过。有莫相轻贱，无时始认他。
暂别劳相送，佳期愿莫违。朱颜不须老，留取待郎归。
年来白发两三茎，忆别君时髭未生。惆怅料君应满鬓，当初是我十年兄。
求己甚忘筌，得之经浑然。僻能离诡差，清不尚妖妍。冷澹闻姚监，精奇见浪仙。如君好风格，自可继前贤。
大宁犹未到，曾渡北浮桥。晓出爬船寺，手擎紫栗条。差池不相见，怅望至今朝。近日营家计，绳悬一小瓢。
深闺春色劳思想，恨共春芜长。黄鹂娇转泥芳妍，杏枝如画倚轻烟，锁窗前。凭阑愁立双蛾细，柳影斜摇砌。玉郎还是不还家，教人魂梦逐杨花，绕天涯。
閟宫静谧，合乐周张。泰尊始献，百末重觞。震澹存诚，庶几迪尝。遥源之祚，天汉灵长。
何年家住此江滨，几度门前北渚春。白发乱生相顾老，黄莺自语岂知人。
风帘水阁压芙蓉，四面钩栏在水中。避热不归金殿宿，秋河织女夜妆红。
不随晴野尽，独向深松积。落照入寒光，偏能伴幽寂。
江阁要宾许马迎，午时起坐自天明。浮云不负青春色，细雨何孤白帝城。身过花间霑湿好，醉于马上往来轻。虚疑皓首冲泥怯，实少银鞍傍险行。
一抛文战学从公，两逐旌旗宿梵宫。酒醒月移窗影畔，夜凉身在水声中。侯门聚散真如梦，花界登临转悟空。明发不堪山下路，几程愁雨又愁风。
迎风啸未已，和雨落谷谷。千枝与万枝，不如一竿竹。
清紧如敲玉，深圆似转簧。一声肠一断，能有几多肠。
西塞山高截九垓，谶谣终日自相催。武昌鱼美应难恋，历数须归建业来。
荷叶罩芙蓉，圆青映嫩红。佳人南陌上，翠盖立春风。
何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
佳晨何处泛花游，丞相筵开水上头。双影斾摇山雨霁，一声歌动寺云秋。林光静带高城晚，湖色寒分半槛流。共贺万家逢此节，可怜风物似荆州。
三年过了又三年，阅遍《华严》满五千。功德完时珍重去，何劳使者上高田。
南朝秋色满，君去意如何。帝业空城在，民田坏冢多。月圆台独上，栗绽寺频过。篱下西江阔，相思见白波。
叹息襟怀无定分，当时怨来归又恨。不知愁怨情若何，似有锋铓扰方寸。悲欢并行情未快，心意相尤自相问。不缘生得天属亲，岂向仇雠结恩信。
半年领郡固无劳，一日为心素所操。轮奂未成绳墨在，规模已壮闶闳高。理人虽切才常短，薄宦都缘命不遭。从此归耕洛川上，大千江路任风涛。
到处人皆著战袍，麾旗风紧马蹄劳。黑山霜重弓添硬，青冢沙平月更高。大野几重开雪岭，长河无限旧云涛。凤林关外皆唐土，何日陈兵戍不毛。
负局高风不可陪，玉霄峰北置楼台。注参同契未将出，寻楖栗僧多宿来。飕槭松风山枣落，闲关溪鸟术花开。终须肘后相传好，莫便乘鸾去不回。
养子莫徒使，先教懃读书。说朝乘驷马，还得似相如。
高天默默物茫茫，各有来由致损伤。鹦为能言长剪翅，龟缘难死久搘床。莫嫌冷落抛闲地，犹胜炎蒸卧瘴乡。外物竟关身底事，谩排门戟系腰章。
细草侵堦乱碧鲜，宫门深锁绿杨天。珠帘欲卷抬秋水，罗幌微开动冷烟。风引漏声过枕上，月移花影到窗前。独挑残烛魂堪断，却恨青蛾误少年。
常恨烟波隔，闻名二十年。结为清气引，来到法堂前。薪拾纷纷叶，茶烹滴滴泉。莫嫌来又去，天道本泠然。
箭飞乌兔竞东西，贵贱贤愚不梦齐。匣里有琴樽有酒，人间便是武陵溪。
徴音姓，赤色火烧金。非火克金成大器，青云黄助黑云凶。军将祸殃深。
借物索不得，贷钱不肯还。频来论即斗，（“论即斗”，郭祖怡校作“即斗论”。
恩华逐芳岁，形胜兼韶月。中席傍鱼潭，前山倚龙阙。花迎妙妓至，鸟避仙舟发。宴赏良在兹，再来情不歇。
黄金即为侈，白石又太拙。斲得奇树根，中如老蛟穴。时招山下叟，共酌林间月。尽醉两忘言，谁能作天舌。
憔悴长安何所为，旅魂穷命自相疑。满川碧嶂无归日，一榻红尘有泪时。雕琢只应劳郢匠，膏肓终恐误秦医。浮生七十今三十，从此凄惶未可知。
秋灯向壁掩洞房，良人此夜直明光。天河悠悠漏水长，南楼北斗两相当。
紫府空歌碧落寒，晓星寥亮月光残。一群白鹤高飞上，唯有松风吹石坛。
蒙茏中一径，绕在千峰里。歇处遇松根，危中值石齿。花穿枲衣落，云拂芒鞋起。自古行此途，不闻颠与坠。
夕阳秋更好，敛敛蕙兰中。极浦明残雨，长天急远鸿。僧窗留半榻，渔舸透疏篷。莫恨清光尽，寒蟾即照空。
日落寒郊烟物清，古槐阴黑少人行。关门西去华山色，秦地东来河水声。
倏忽温风至，因循小暑来。竹喧先觉雨，山暗已闻雷。户牖深青霭，阶庭长绿苔。鹰鹯新习学，蟋蟀莫相催。
碓上米不舂，窗中丝罢络。看渠驾去车，定是无四角。
少见修行得似师，茅堂佛像亦随时。禅衣衲后云藏线，夏腊高来雪印眉。耕地诫侵连冢土，伐薪教护带巢枝。有时问着经中事，却道山僧总不知。
一去一万里，千知千不还。崖州何处在？生度鬼门关。
御热蕉衣健，扶羸竹杖轻。诵经凭槛立，散药绕廊行。暝槿无风落，秋虫欲雨鸣。身闲当将息，病亦有心情。
一为重阳上古台，乱时谁见菊花开。偷白发真堪笑，牢鏁黄金实可哀。是个少年皆老去，争知荒冢不荣来。大家拍手高声唱，日未沈山且莫回。
近来逢酒便高歌，醉舞诗狂渐欲魔。五斗解酲犹恨少，十分飞盏未嫌多。眼前雠敌都休问，身外功名一任他。死是等闲生也得，拟将何事奈吾何。
寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。
座得须不喜动，何要观心了三界。但观性内所，不知意缘起。
一第人皆得，先生岂不销。位卑终蜀士，诗绝占唐朝。旅葬新坟小，魂归故国遥。我来因奠洒，立石用为标。
好雪动高情，心期在玉京。人披鹤氅出，马踏象筵行。照耀楼台变，淋漓松桂清。玄都留五字，使入步虚声。
帝乡群侣杳难寻，独立沧洲岁暮心。野鹤栖飞无远近，稻粱多处是恩深。
宾筵得佳客，侯印有光辉。候骑不传箭，回文空上机。塞城收马去，烽火射雕归。惟有严家濑，回环迳草微。
绮合飘香下太湖，乱兵侵晓上姑苏。越王大有堪羞处，只把西施赚得吴。
人闲桂花落，夜静春山空。月出惊山鸟，时鸣春涧中。
云卧竟不起，少微空陨光。唯应孔北海，为立郑公乡。旧馆苔藓合，幽斋松菊荒。空余书带草，日日上阶长。
蚁踏金苞四五株，洞庭山上味何殊。不缘松树称君子，肯便甘人唤木奴。
荆州胜事众皆闻，幕下今朝又得君。才子何须藉科第，男儿终久要功勋。江村竹树多于草，山路尘埃半是云。新什定知饶景思，不应一向赋从军。
曾随何水部，待月东亭宿。今日重凭栏，清风空在竹。前山依旧碧，闲草经秋绿。时物方宛然，蛛丝一何速。
长安去是归，上马肯沾衣。水国车通少，秦人楚荐稀。鸿方离北鄙，叶下已西畿。好整丹霄步，知音在紫微。
别业逸高情，暮泉喧客亭。林回天阙近，雨过石门青。野果谁来拾，山禽独卧听。要迎文会友，时复扫柴扃。
行却江南路几千，归来不把一文钱。乡人笑我穷寒鬼，还似襄阳孟浩然。
轧轧复轧轧，更深门未关。心疼无所得，诗债若为还。露洒一鹤睡，钟余万象闲。惭将此时意，明日寄东山。
位在嫔妃最上头，笑他长信女悲秋。日中月满可能久，花落色衰殊未忧。公主镜中争翠羽，君王袖底夺金钩。妾家兄弟知多少，恰要同时拜列侯。
红尘扰扰间，立马看南山。谩道经年往，何妨逐日闲。病中霜叶赤，愁里鬓毛斑。不为良知在，驱车已出关。
闲花未零落，心绪已纷纷。久客无人见，新禽何处闻？舟随一水远，路出万山分。夜月生愁望，孤光必照君。
一更更尽到三更，吟破离心句不成。数树秋风满庭月，忆君时复下堦行。
翦妾身上巾，赠郎伤妾神。郎车不暂停，妾貌宁长春。青天无停雪，沧海无停津。遣妾空床梦，夜夜随车轮。
凄凄霜日上高台，水国秋凉客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅怀开。
一种灵苗异，天然体性虚。叶如斜界纸，心似倒抽书。
五更初起觉风寒，香炷烧来夜已残。欲卷珠帘惊雪满，自将红烛上楼看。
把酒留君听琴，那堪岁暮离心。霜叶无风自落，秋天不雨多阴。人愁荒村路远，马怯寒溪水深。
青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
四邻多是老农家，百树鸡桑半顷麻。尽趁晴明修网架，每和烟雨掉缲车。啼鸾偶坐身藏叶，饷妇归来鬓有花。不是对君吟复醉，更将何事送年华。
谁悟灵丹出世尘，三花合会与龙亲。君看前后炼丹者，误煞千人与万人。
溅溅漱幽石，注入团圆处。有如常满杯，承彼清夜露。岩曲月斜照，林寒春晚煦。游人不敢触，恐有蛟龙护。
钟声清禁才应彻，漏报仙闱俨已开。双阙薄烟笼菡萏，九成初日照蓬莱。朝时但向丹墀拜，仗下方从碧殿回。圣道逍遥更何事，愿将巴曲赞康哉。
戛云楼上定风盘，雀跃猿跳总不难。要对君王逞轻捷，御楼时拟上鸡竿。
夜半樟亭驿，愁人起望乡。月明何所见，潮水白茫茫。
此事从来已绝疑，安然乐道合希夷。依山偶得还源旨，拂石闲题出格诗。水待冻开成细溜，薪从霜后拾枯枝。因兹永断攀缘意，誓与青松作老期。
鹅儿唼喋栀黄觜，凤子轻盈腻粉腰。深院下帘人昼寝，红蔷薇架碧芭蕉。
丹霄路上歇征轮，胜地偷闲一日身。不署前驱惊野鸟，唯将后乘载诗人。岩边候吏云遮却，竹下朝衣露滴新。更向碧山深处问，不妨犹有草茅臣。
暂凭春酒换愁颜，今日应须醉始还。池上有门君莫掩，从教野客见青山。
日照四山雪，老僧门未开。冻缾黏柱础，宿火陷炉灰。童子病归去，鹿麑寒入来。斋钟知渐近，枝鸟下生台。
故池春又至，一到一伤情。雁鹜群犹下，蛙螟衣已生。竹丛身后长，台势雨来倾。六尺孤安在，人间未有名。
飞阁青霞里，先秋独早凉。天花映窗近，月桂拂檐香。华岳三峰小，黄河一带长。空闻指归路，烟处有垂杨。
江浦程千里，离尊泪数行。无论吴与楚，俱是客他乡。
除书亦下属微班，唤作官曹便不闲。检案事多关市井，听人言志在云山。病童唤著唯行慢，老马鞭多转放顽。此去仙宫无一里，遥看松树众家攀。
管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
文字饥难煮，为农策最良。兴来鉏晓月，倦后卧斜阳。秋稼连千顷，春花醉几场。任他名利客，车马闹康庄。
此木韵弥全，秋霄学瑟弦。空知百余尺，未定几多年。古甲磨云拆，孤根捉地坚。何当抛一干，作盖道场前。
马上搜奇已数篇，籍中犹愧是顽仙。关头传说开元事，指点多疑孟浩然。
今日同，明日隔，何事悠悠久为客。君怜溪上去来云，我羡磷磷水中石。
听乐别离中，声声入幽肠。晓泪滴楚瑟，夜魄遶吴乡。几回羇旅情，梦觉残烛光。
登山不愁峻，涉海不愁深。中擘庭前枣，教郎见赤心。
独立身难达，新春与志违。异乡青草长，故国白头归。岸阔湖波溢，程遥楚岫微。高秋期再会，此去莫忘机。
沧海十枝晖，悬圃重轮庆。蕣华发晨楹，菱彩翻朝镜。忽遇惊风飘，自有浮云映。更也人皆仰，无待挥戈正。
琵琶洲近斗牛星，鸾凤曾于此放情。已觉地灵因昴降，更闻川媚有珠生。一滩红树留佳气，万古清弦续政声。戟户尽移天上去，里人空说旧簪缨。
别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
城上风威冷，江中水汽寒。戎衣何日定，歌舞入长安。
绳床欹坐任崩颓，双眼醒醒闭复开。日月更无闲里过，风骚时有静中来。天真自得生难舍，世幻谁惊死不回。何处堪投此踪迹，水边晴去上高台。
林卧避残暑，白云长在天。赏心既如此，对酒非徒然。月色遍秋露，竹声兼夜泉。凉风怀袖里，兹意与谁传。
北鸟飞不到，南人谁去游。天涯浮瘴水，岭外向潘州。草木春秋暮，猿猱日夜愁。定知迁客泪，应只对君流。
九星位，当位八宫方。惟有中官寄在二，术人运式细消详，依此我军强。
一夜水高二尺强，数日不可更禁当。南市津头有船卖，无钱即买系篱旁。
苍野迷云黯不归，远风吹雨入岩扉。石床润极琴丝缓，水阁寒多酒力微。夕梦将成还滴滴，春心欲断正霏霏。忧花惜月长如此，争得东阳病骨肥。
奉帚平明金殿开，暂将团扇共裴回。玉颜不及寒鸦色，犹带昭阳日影来。
玄蝉号白露，兹岁已蹉跎。群物从大化，孤英将奈何？瑶台有青鸟，远食玉山禾。昆仑见玄凤，岂复虞云罗。
繁阴乍隐洲，落叶初飞浦。萧萧楚客帆，暮入寒江雨。
两派潺湲不暂停，岭头长泻别离情。南随去马通巴栈，北逐归人达渭城。澄处好窥双黛影，咽时堪寄断肠声。紫溪旧隐还如此，清夜梁山月更明。
风揭洪涛响若雷，枕波为垒险相隈。莫言有个濡须坞，几度曹公失志回。
薄暮疏林宿鸟还，倚楼垂袂复凭栏。月沈江底珠轮净，云锁峰头玉叶寒。刘毅暂贫虽壮志，冯唐将老自低颜。无言独对秋风立，拟把朝簪换钓竿。
知逐征南冠楚材，远劳书信到阳台。明朝若上君山上，一道巴江自此来。
尔母溺情连夜哭，我身因事有时悲。锺声欲绝东方动，便是寻常上学时。
汴水通淮利最多，生人为害亦相和。东南四十三州地，取尽脂膏是此河。
百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。
洛城春雨霁，相送下江乡。树绿天津道，山明伊水阳。孤舟从此去，客思一何长。直望清波里，唯余落日光。
残阳终日望栖贤，归路携家得访禅。世缺一来应薄命，雨留三宿是前缘。诗题不忍离岩下，屐齿难忘在水边。猿鸟可知僧可会，此心常似有香烟。
偶向江边采白蘋，还随女伴赛江神。众中不敢分明语，暗掷金钱卜远人。
锦江近西烟水绿，新雨山头荔枝熟。万里桥边多酒家，游人爱向谁家宿。
妙哉符五炁，仿佛见真门。嵯峨当丑位，壬癸洞灵君。分辉凝皎洁，盻蚃赴思存。仙歌将舞蹈，良久下金天。
为术者，太乙式须知。起造凶丧须得此，出行莅任动兵机，用者得便宜。
高人游息处，与此曲池连。密树才春后，深山在目前。远峰初绝雨，片石欲生烟。数有僧来宿，应缘静好禅。
昨日临川谢病还，求田问舍独相关。宋时有井如今在，却种胡麻不买山。
云根禅客居，皆说旧无庐。松日明金像，山风向木鱼。依栖应不阻，名利本来疏。纵有人相问，林间懒拆书。
长安回望绣成堆，山顶千门次第开。一骑红尘妃子笑，无人知是荔枝来。
长安白日照春空，绿杨结烟垂袅风。披香殿前花始红，流芳发色绣户中。绣户中，相经过，飞燕皇后轻身舞，紫宫夫人绝世歌。
烛与人相似，通宵遽白煎。不应须下泪，祗是为人然。
花雪随风不厌看，更多还肯失林峦。愁人正在书窗下，一片飞来一片寒。
太守耀清威，乘闲弄晚晖。江沙横猎骑，山火遶行围。箭逐云鸿落，鹰随月兔飞。不知白日暮，欢赏夜方归。
小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
都堂公试日，词翰独超群。品秩台庭与，篇章圣主闻。乡连三楚树，县对九华云。多少青门客，临岐共羡君。
离筵莫怆且同欢，共贺新恩拜旧官。屈就商山伴麋鹿，好归芸阁狎鹓鸾。落星石上苍苔古，画鹤厅前白露寒。老监姓名应在壁，相思试为拂尘看。
竹使羞殷荐，松龛拜夏祠。为鱼歌德后，舞羽降神时。文卫瞻如在，精灵信有期。夕阳陪醉止，塘上鸟咸迟。
舴艋猿偷上，蜻蜓燕竞飞。樵香烧桂子，苔湿挂莎衣。
本期同此卧林丘，榾柮炉前拥布裘。何事却骑羸马去，白云红树不相留。
旌旗杳杳雁萧萧，春尽穷沙雪未消。料得坚昆受宣后，始知公主已归朝。
九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
月照玉楼春漏促，飒飒风摇庭砌竹。梦惊鸳被觉来时，何处管弦声断续。惆怅少年游冶去，枕上两蛾攒细绿。晓莺帘外语花枝，背帐犹残红蜡烛。
剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。
不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
明牧念行子，又言悲解携。初筵方落日，醉止到鸣鸡。过客来自北，大军居在西。兵家如讨逆，敢以庶盘溪。
昼刻传呼浅，春旗簇仗齐。退朝花底散，归院柳边迷。楼雪融城湿，宫云去殿低。避人焚谏草，骑马欲鸡栖。
寂寞流苏冷绣茵，倚屏山枕惹香尘，小庭花露泣浓春。刘阮信非仙洞客，嫦娥终是月中人，此生无路访东邻。
是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，祗奉万年酬。
二百一十四门生，春风初长羽毛成。掷金换得天边桂，凿壁偷将榜上名。何辛不才逢圣世，偶将疏网罩群英。衰翁渐老儿孙小，异日知谁略有情。
屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
僧家无住着，早晚出东林。得道非真相，头陀是苦心。持斋山果熟，倚锡野云深。溪寺谁相待，香花与梵音。
江干古渡伤离情，断山零落春潮平。东风料峭客帆远，落叶夕阳天际明。战舸昔浮千骑去，钓舟今载一翁轻。可怜宋帝筹帷处，苍翠无烟草自生。
云北是阳川，人家洞壑连。坛当星斗下，楼拶翠微边。一半遥峰雨，三条古井烟。金庭如有路，应到左神天。
纱帽度残春，虚舟寄一身。溪边逢越女，花里问秦人。古塞连山静，阴霞落海新。有时城郭去，暗与酒家亲。
潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。
万里江南一布衣，早将佳句动京畿。徒闻子敬遗琴在，不见相如驷马归。朔雪恐迷新冢草，秋风愁老故山薇。玉堂知己能铭述，犹得精魂慰所依。
御前新赐紫罗襦，步步金堦上软舆。宫局总来为喜乐，院中新拜内尚书。
云里幽僧不置房，橡花藤叶盖禅床。朝来逢著山中伴，闻说新移最上方。
惨切风雨夕，沉吟离别情。燕辞前日社，蝉是每年声。暗泪深相感，危心亦自惊。不如元不识，俱作路人行。
愁脸无红衣满尘，万家门户不容身。曾将一笑君前去，悮杀几多回顾人。
旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。
杂花飞尽柳阴阴，官路逶迤绿草深。对酒已成千里客，望山空寄两乡心。
新参将相事营平，锦带骍弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
万境心随一念平，红芙蓉折爱河清。持经功力能如是，任驾白牛安稳行。
衰残与世日相疏，惠好唯君分有余。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
忆昔曾游曲水滨，春来长有探春人。游春人静空地在，直至春深不似春。
绿水成文柳带摇，东风初到不鸣条。龙舟欲过偏留恋，万缕轻丝拂御桥。
北邙山上列坟茔，万古千秋对洛城。城中日夕歌钟起，山上唯闻松柏声。
骚人夸竹杖，赠我意何深。万点湘妃泪，三年贾谊心。愿持终白首，谁道贵黄金。他日归愚谷，偏宜绿绮琴。
老鹤玄猿伴采芝，有时长叹独移时。翠娥红粉婵娟剑，杀尽世人人不知。
入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。
伊我祖德，思济九埏。不常厥所，于兹五迁。欲及时也，夫岂愿焉。其位虽屈，其言则传。
秋已暮，重叠关山岐路。嘶马摇鞭何处去，晓禽霜满树。梦断禁城钟鼓，泪滴枕檀无数。一点凝红和薄雾，翠蛾愁不语。
新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
慈乌色似漆，孔雀尾如金。内外既相及，圣人空理心。
万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
惊鸾迸鹭尽归林，弱羽低垂分独沈。带病深山犹草檄，昭陵应识老臣心。
燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。
故人不可见，聊复拂鸣琴。鹊绕风枝急，萤藏露草深。平生四方志，此夜五湖心。惆怅友朋尽，洋洋漫好音。
十上书仍寝，如流岁又迁。望家思献寿，算甲恨长年。虚牖传寒柝，孤灯照绝编。谁应问穷辙，泣尽更潸然。
非意延非罪，离友复离亲。山川万里隔，方劳七尺身。游魂长去楚，分念独留秦。自匪相知者，谁怜死别人。
可怜夭艳正当时，刚被狂风一夜吹。今日流莺来旧处，百般言语泥空枝。
纵横桃李枝，淡荡春风吹。美人歌白苎，万恨在蛾眉。
清泠玉韵两三章，落箔银钩七八行。心逐报书悬雁足，梦寻来路绕羊肠。水南地空多明月，山北天寒足早霜。最恨泼醅新熟酒，迎冬不得共君尝。
久戍临洮报未归，箧香销尽别时衣。身轻愿比兰堦蝶，万里还寻塞草飞。
曾共刘咨议，同时事道林。与君相掩泪，来客岂知心。堦雪凌春积，炉烟向暝深。依然旧童子，相送出花林。
风动闲天清桂阴，水精帘箔冷沉沉。西妃少女多春思，斜倚彤云尽日吟。
孤贱易磋砣，其如酷似何。衰荣同族少，生长外家多。别国桑楡在，沾衣血泪和。应怜失行雁，霜霰寄烟波。
击髆舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。
谷鸟时一啭，田园春雨余。光风动林早，高窗照日初。独饮涧中水，吟咏老氏书。城阙应多事，谁忆此闲居。
朝烟淹楼台，晚雨染岛屿。渔童惊狂歌，艇子喜野语。山容堪停杯，柳影好隐暑。年华如飞鸿，斗酒幸且举。
雁还空渚在，人去落潮翻。临水独挥手，残阳归掩门。
四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
匹马萧萧去不前，平芜千里见穷边。关山色死秋深日，鼓角声沈霜重天。荒骨或衔残铁露，惊风时掠暮沙旋。陇头冤气无归处，化作阴云飞杳然。
贵主和亲杀气沉，燕山闲猎鼓鼙音。旗分雪草偷边马，箭入寒云落塞禽。陇月尽牵乡思动，战衣谁寄泪痕深。金钗谩作封侯别，劈破佳人万里心。
山吐晴岚水放光，辛夷花白柳梢黄。但知莫作江西意，风景何曾异帝乡。
延英引对碧衣郎，江砚宣毫各别床。天子下帘亲考试，宫人手里过茶汤。
若到江州二林寺，遍游应未出云霞。庐山瀑布三千仞，画破青霄始落斜。
石堤春草碧，双燕向西飞。怅望云天暮，佳人何处归。药栏虫网遍，苔井水痕稀。谁道嵇康懒，山中自掩扉。
上将可陵师，匹士志难移。如论惜短命，何得满长祇。
寒绣衣裳饷阿娇，新团香兽不禁烧。东邻起样裙腰阔，剩蹙黄金线几条。
三江潮水急，五湖风浪涌。由来花性轻，莫畏莲舟重。
许询清论重，寂寞住山阴。野路接寒寺，闲门当古林。海田秋熟早，湖水夜渔深。世上穷通理，谁人奈此心。
肱被当年仅御寒，青楼惯染血猩纨。牙床舒卷鹓鸾共，正值窗棂月一团。
睡髻休频拢，春眉忍更长。整钗栀子重，泛酒菊花香。绣叠昏金色，罗揉损砑光。有时闲弄笔，亦画两鸳鸯。
溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
恍惚擒来得自然，偷他造化在其间。神鼎内，火烹煎，尽历阴阳结作丹。
八月中秋月正圆，送君吟上木兰船。人言格调胜玄度，我爱篇章敌浪仙。晚渡去时冲细雨，夜滩何处宿寒烟。楚王宫去阳台近，莫倚风流滞少年。
我住浙江西，君去浙江东。勿言一水隔，便与千里同。富贵无人劝君酒，今宵为我尽杯中。
大渚初惊夜，中流沸鼓鼙。寒沙满曲浦，夕雾上邪谿。岸广凫飞急，云深雁度低。严关犹未遂，此夕待晨鸡。
官总芸香阁署崇，可怜诗句落春风。偶然侍坐水声里，还许醉吟松影中。车马照来红树合，烟霞咏尽翠微空。不因高寺闲回首，谁识飘飘一塞翁。
郁金堂北画楼东，换骨神方上药通。露气暗连青桂苑，风声偏猎紫兰丛。长筹未必输孙皓，香枣何劳问石崇。忆事怀人兼得句，翠衾归卧绣帘中。
灵藤为拄杖，白净色如银。得自高僧手，将扶病客身。春游不骑马，夜会亦呈人。持此归山去，深宜戴角巾。
此身闲得易为家，业是吟诗与看花。若使他生抛笔砚，更应无事老烟霞。
应是前生有宿冤，不期今世恶因缘。蛾眉欲碎巨灵掌，鸡肋难胜子路拳。秪拟吓人传铁券，未应教我踏青莲。曲江昨日君相遇，当下遭他数十鞭。
归路秦城下，寒云惨平田。故园沧海边，绿柳覆平川。送客异他日，还舟殊昔年。华亭有明月，长向陇头悬。
调元方翼圣，轩盖忽言东。道以中枢密，心将外理同。白头生远浪，丹叶下高枫。江上萧疏雨，何人对谢公。
黄鹤摧残漫有名，建时方始殄罗平。飞叠栱重装束，刻槛雕甍又葺成。十载兴隆吴与越，二邦安肃弟兼兄。从兹登赏云楼上，愿祝江南永宴清。
秋雁逢春返，流人何日归？将余去国泪，洒子入乡衣。饥狖啼相聚，愁猿喘更飞。南中不可问，书此示京畿。
汉水横冲蜀浪分，危楼点的拂孤云。六年仁政讴歌去，柳遶春堤处处闻。
终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
月色寒潮入剡溪，青猿叫断绿林西。昔人已逐东流去，空见年年江草齐。
长安寄食半年余，重向人边乞荐书。山路独归冲夜雪，落斜骑马避柴车。
同到长真寺，青山四面同。鸟啼花竹暗，人散户庭空。蒲润千年雨，松门午夜风。旧游悲往日，回首各西东。
与子避地西康州，洞庭相逢十二秋。远愧尚方曾赐履，竟非吾土倦登楼。久存胶漆应难并，一辱泥涂遂晚收。李杜齐名真忝窃，朔云寒菊倍离忧。
近来年纪到，世事总无心。古碣凭人拓，闲诗任客吟。送经还野苑，移石入幽林。谷口春风恶，梨花盖地深。
江馆维舟为庾公，暖波微渌雨蒙蒙。红桥迤逦春岩下，朱斾联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
曾经天上三千劫，又在人间五百年。腰下剑锋横紫电，炉中丹焰起苍烟。才骑白鹿过苍海，复跨青牛入洞天。小技等闲聊戏尔，无人知我是真仙。
流芳递炎景，繁英尽寥落。公署香满庭，晴霞覆阑药。裁红起高焰，缀绿排新萼。凭此遣幽怀，非言念将谑。
兵行次，水里怕逢蛇。更有鱼龙蜃类见，悉皆进退事无涯，速退莫咨嗟。
乘船浮鹢下韶水，绝境方知在岭南。薜荔雨余山自黛，蒹葭烟尽岛如蓝。旦游萧帝新松寺，夜宿嫦娥桂影潭。不为箧中书未献，便来兹地结茅庵。
日宫骓可跻，月树复惊栖。未听将雏曲，空闻怨夜啼。
忆昔分襟童子郎，白头抛掷又他乡。三千里外巴南恨，二十年前城里狂。宁氏舅甥俱寂寞，荀家兄弟半沦亡。泪因生别兼怀旧，回首江山欲万行。
六钟翕协六变成，八佾徜徉八风生。乐九韶兮人神感，美七德兮天地清。
五城楼雉各相望，山水英灵宅帝王。此地定由天造险，古来长恃作金汤。
开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。
送文迎武递参差，一始一终光圣仪。四海生人歌有庆，千龄孝享肃无亏。
南楚西秦远，名迟别岁深。欲归难遂去，闲忆自成吟。雷电闲倾雨，猿猱鬬堕林。眠云机尚在，未忍负初心。
勒兵辽水边，风急卷旌旃。绝塞阴无草，平沙去尽天。下营看斗建，传号信狼烟。圣代书青史，当时破虏年。
定里无烦热，吟中达性情。入林逢客话，上塔接僧行。八水皆知味，诸翁尽得名。常论冰井近，莫便厌浮生。
欲逐淮潮上，暂停渔子沟。相望知不见，终是屡回头。
穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
翦自南岩瀑布边，寒光七尺乳珠连。持来未入尘埃路，乞与应怜老病年。欹影夜归青石涧，卓痕秋过绿苔钱。他时携上嵩峰顶，把倚长松看洛川。
阳台巫山上，风雨忽清旷。朝云与游龙，变化千万状。魂交复目断，缥缈难比况。兰泽不可亲，凝清坐惆怅。
初寒朗咏裴回立，欲谢玄关早晚开。昨日登楼望江色，鱼梁鸿雁几多来。
胃，三星鼎足河之次。天廪胃下斜四星，天囷十三如乙形。河中八星名太陵，陵北九个天船名。陵中积尸一个星，积水船中一黑精。
属城甘雨几经春，圣主全分付越人。俗眼不知青琐贵，江头争看碧油新。
沙漠关河路几程，师能献土远输诚。因兹却笑宾熬旅，史籍徒章贡赋名。
蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。
令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，仿佛见清扬。
孝哉我后，冲乎迺圣。道映重华，德辉文命。慕深视箧，情殷抚镜。万国移风，兆人承庆。
一片雨，山半晴。长风吹落西山上，满树萧萧心耳清。云鹤惊乱下，水香凝不然。风回雨定芭蕉湿，一滴时时入昼禅。
高处望潇湘，花时万井香。雨余怜日嫩，岁闰觉春长。霞刹分危榜，烟波透远光。情知楼上好，不是仲宣乡。
登临聊一望，不觉意恞然。陶侃寒溪寺，如今何处边。汀沙生旱雾，山火照平川。终事东归去，干戈满许田。
中司出华省，副相晋阳行。书答偏州启，筹参上将营。踏沙夜马细，吹雨晓笳清。正报胡尘灭，桃花汾水生。
停稳春衫窣地长，通天犀带缀金章。近臣衔命离丹禁，高捧恩波洒万方。
地险崤函北，途经分陕东。逶迤众山尽，荒凉古塞空。河光流晓日，树影散朝风。
春生草铺烟，未上摘望仙。伏朱砂作汁，结汞汞便干。
小树山榴近砌栽，半含红萼带花来。争知司马夫人妒，移到庭前便不开。
酒醒情怀恶，金缕褪，玉肌如削。寒食过却，海棠零落。乍倚遍，阑干烟淡薄，翠幕帘栊画阁。春睡着，觉来失，秋千期约。
习坎疏丹壑，朝宗合紫微。三山巨鳌涌，万里大鹏飞。楼写春云色，珠含明月辉。会因添雾露，方逐众川归。
黄口小儿口莫凭，逡巡看取第三名。孝廉持水添缾子，莫向街头乱椀鸣。
一身能擘两雕弧，虏骑千重只似无。偏坐金鞍调白羽，纷纷射杀五单于。
久辞荣禄遂初衣，曾向长生说息机。真诀自从茅氏得，恩波宁阻洞庭归。瑶台含雾星辰满，仙峤浮空岛屿微。借问欲栖珠树鹤，何年却向帝城飞。
阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
一双十指玉纤纤，不是风流物不拈。鸾镜巧梳匀翠黛，画楼闲望擘珠帘。金杯有喜轻轻点，银鸭无香旋旋添。因把翦刀嫌道冷，泥人呵了弄人髯。
山上天将近，人间路渐遥。谁当云里见，知欲渡仙桥。
凤梭停织鹊无音，梦忆仙郎夜夜心。难得相逢容易别，银河争似妾愁深。
常时华室静，笑语度更筹。恍惚人事改，冥漠委荒丘。阳原叹薤露，阴壑悼藏舟。清夜妆台月，空想画眉愁。
月暗潮又落，西陵渡暂停。村烟和海雾，舟火乱江星。路转定山遶，塘连范浦横。鸱夷近何去，空山临沧溟。
寒山出此语，此语无人信。蜜甜足人尝，黄蘖苦难近。顺情生喜悦，逆意多瞋恨。但看木傀儡，弄了一场困。
共悲来夏口，何事更南征。雾露行人少，潇湘春草生。莺啼何处梦，猿啸若为声。风月新年好，悠悠远客情。
杜宇冤亡积有时，年年啼血动人悲。若教恨魄皆能化，何树何山着子规。
君逐云山去，人间又绝踪。半湖乘早月，中路入疏钟。秋尽草虫急，夜深山雨重。平生心未已，岂得更相从。
下调无人睬，高心又被瞋。不知时俗意，教我若为人。
何堪朔塞胡关曲，又是秋天雨夜闻。青冢葬时沙莽莽，乌孙愁处雪纷纷。知君怕病推辞酒，故遣琵琶劝谏君。
九府五铢世上珍，鲁褒曾咏道通神。劝君觅得须知足，虽解荣人也辱人。
四镇富精锐，摧锋皆绝伦。还闻献士卒，足以静风尘。老马夜知道，苍鹰饥着人。临危经久战，用急始如神。
貔虎直沙壖，严更护早眠。簇霜孤驿树，落日下江船。暂去非吴起，终休爱鲁连。平羌无一术，候吏莫加笾。
草堂栖在灵山谷，勤苦诗书向灯烛。柴门半掩寂无人，惟有白云相伴宿。
火发龙山北，中宵易左贤。勒兵临汉水，惊雁散胡天。木落防河急，军孤受敌偏。犹闻汉皇怒，按剑待开边。
百尺荆台草径荒，如何前日谓云阳？古今不尽迁移恨，依旧台边水渺茫。
此邦千树橘，不见比封君。养拙干戈际，全生麋鹿群。畏人江北草，旅食瀼西云。万里巴渝曲，三年实饱闻。
久客宜旋斾，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。
春草不解行，随人上东城。正月二月色绵绵，千里万里伤人情。
铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
自惭到府来周岁，惠爱威棱一事无。唯是改张官酒法，渐从浊水作醍醐。
桐履如飞不可寻，一壶双笈峄阳琴。舟横野度寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
烈士或爱金，爱金不为贫。义死天亦许，利生鬼亦嗔。胡为轻薄儿，使酒杀平人。
闻君有双鹤，羁旅洛城东。未放归仙去，何如乞老翁。且将临野水，莫闭在樊笼。好是长鸣处，西园白露中。
行脚寻常到寺稀，一枝藜杖一禅衣。开门满院空秋色，新向庐峰过夏归。
东水将孤客，南行路几千。虹翻潮上雨，鸟落瘴中天。谪去宁留恨，思归岂待年。衔杯且一醉，别泪莫潸然。
鸟啼花笑煖纷纷，路入青云白石门。君到前头好看好，老僧或恐是茆君。
同志幸同年，高堂君独还。齐荣恩未报，共隐事应闲。访寺临湖岸，开楼见海山。洛中推二陆，莫久恋乡关。
红烛剪还明，绿尊添又满。不愁前路长，只畏今宵短。
古井庇幽亭，涓涓一窦明。仙源通海水，灵液孕山精。久旱宁同涸，长年秪自清。欲彰贞白操，酌献使君行。
将泥红蓼岸，得草绿杨村。命侣添新意，安巢复旧痕。去应逢阿母，来莫害王孙。记取丹山凤，今为百鸟尊。
一旦天真逐水流，虎争龙战为诸侯。子真独有烟霞趣，谷口耕锄到白头。
边马萧萧鸣，边风满碛生。暗添弓箭力，斗上鼓鼙声。袭月寒晕起，吹云阴阵成。将军占气候，出号夜翻营。
同是乾坤事不同，雨丝飞洒日轮中。若教阴郎长相似，争表梁王造化功。
沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
惆怅经年别谢娘，月窗花院好风光，此时相望最情伤。青鸟不来传锦字，瑶姬何处锁兰房，忍教魂梦两茫茫。
片玉一尘轻，粒粟山丘重。唐虞贵民食，秪是勤播种。前圣后圣同，今人古人共。一岁如苦饥，金玉何所用。
飞埃结红雾，游盖飘青云。指如十挺墨，耳似两张匙。丑虽有足，甲不全身。见君无口，知伊少人。
渝州江上忽相逢，说隐西山最上峰。略坐移时又分别，片云孤鹤一枝筇。
高高峰顶上，四顾极无边。独坐无人知，孤月照寒泉。泉中且无月，月自在青天。吟此一曲歌，歌终不是禅。
桃花灼灼有光辉，无数成蹊点更飞。为见芳林含笑待，遂同温树不言归。
野菊有黄花，送君千里还。鸿来燕又去，离别惜容颜。流水通归梦，行云失故关。江风正摇落，宋玉莫登山。
吴王剑池上，禅子石房深。久慕白云性，忽劳青玉音。孤高知胜鹤，清雅似闻琴。此韵书珍重，烦师出定吟。
南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，乐共煮菖蒲。
中分岂是无遗策，百战空劳不逝骓。大叶固非人事及，乌江亭长又何知。
金殿试回新折桂，将军留辟向江城。思量一醉犹难得，辜负扬州管记名。
垂柳万条丝，春来织别离。行人攀折处，闺妾断肠时。
众聚病马，流血不得行。后路起夜色，前山闻虎声。此时游子心，百尺风中旌。
筝翻禁曲觉声难，玉柱皆非旧处安。记得君王曾道好，长因下辇得先弹。
偶至无尘空翠间，雨花甘露境闲闲。身心未寂终为累，非想天中独退还。
闽国扬帆去，蟾蜍亏复团。秋风生渭水，落叶满长安。此地聚会夕，当时雷雨寒。兰桡殊未返，消息海云端。
有风切忌惊，角耳最为精。汉椒并附子，相合耳中倾。
新人如花虽可宠，故人似玉由来重。花性飘扬不自持，玉心皎洁终不移。故人昔新今尚故，还见新人有故时。请看陈后黄金屋，寂寂珠帘生网丝。
庭绿草纤纤，边州白露沾。别歌缘剑起，客泪是愁添。见月鹊啼树，避风云满帘。将军尽尊酒，楼上赋星占。
汉江天外东流去，巴塞连山万里秋。节过重阳人病起，一枝残菊不胜愁。
西江上，风动麻姑嫁时浪。西山为水水为尘，不是人间离别人。
罢相恩犹在，那容处静司。政严初领节，名重更因诗。公事巡营外，戎装拜敕时。恭闻长与善，应念出身迟。
芳树宜三月，曈曈艳绮年。香交珠箔气，阴占绿庭烟。小叶风吹长，繁花露濯鲜。遂令秾李儿，折取簪花钿。
一别一公后，相思时一吁。眼中疮校未，般若偈持无。卷句冰团大，炉烟枥橛粗。劝君君记取，不用更他图。
纵无汲引味清澄，冷浸寒空月一轮。凿处若教当要路，为君常济往来人。
三宝持圣德，百灵扶仙寿。寿共日月长，德与天地久。
书记向丘门，旌幢夹谷尊。从来游幕意，此去幷酬恩。雁叫嫌冰合，骢嘶喜雪繁。同为入室士，不觉别销魂。
不见江头三四日，桥边杨柳老金丝。岸南岸北往来渡，带雨带烟深浅枝。何处故乡牵梦想，两回他国见荣衰。汀州草色亦如此，愁杀远人人不知。
吹角动行人，喧喧行人起。笳悲马嘶乱，争渡金河水。日暮沙漠陲，战声烟尘里。尽系名王颈，归来献天子。
万古潇湘波上云，化为流血杜鹃身。长疑啄破青山色，秪恐啼穿白日轮。花落玄宗回蜀道，雨收工部宿江津。声声犹得到君耳，不见千秋一甑尘。
云湿烟封不可窥，画时唯有鬼神知。几回逢著天台客，认得岩西最老枝。
珠箔曲琼钩，子细见扬州。北兵那得度，浪语判悠悠。
井底生红尘，高峰起波浪。石女生石儿，龟毛寸寸长。若要学菩提，但看此榜样。
所思劳旦夕，惆怅去湘东。禅客知何在，春山几处同。独行残雪里，相见暮云中。请住东林寺，弥年事远公。
暑天难可度，岂复更持觞。树里鸣蝉咽，宫中午漏长。病夫心益躁，静者室应凉。几欲相寻去，红尘满路旁。
合殿恩中绝，交河使渐稀。肝肠辞玉辇，形影向金微。汉宫草应绿，胡庭沙正飞。愿逐三秋雁，年年一度归。
残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
南郭烟光异世间，碧桃红杏水潺潺。猿来近岭猕猴散，鱼下深潭翡翠闲。犹阻晚风停桂檝，欲乘春月访松关。几回策杖终难去，洞口云归不见山。
谢傅门庭旧末行，今朝歌管属檀郎。更无人处帘垂地，欲拂尘时簟竟床。嵇氏幼男犹可悯，左家娇女岂能忘。秋霖腹疾俱难遣，万里西风夜正长。
圣德至深兮，奫奫如渊。生类娭娭兮，孰知其然。
门壁纷纷蟋蟀声，背灯欹枕梦难成。人间有此不平事，何处人能报不平。
汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
圣人生日明朝是，私地教人属内监。自写金花红榜子，前头先进凤皇衫。
且维轻舸更迟迟，别酒重倾惜解携。浩浪侵愁光荡漾，乱山凝恨色高低。君驰桧楫情何极，我凭阑干日向西。咫尺烟江几多地，不须怀抱重凄凄。
堤草袅空垂露眼，渚浦穿浪凑烟芽。晴楼谈罢山横黛，夜局碁酣烛坠花。
大梁白云起，氛氲殊未歇。锦文触石来，盖影凌天发。烟煴万年树，掩映三秋月。会入大风歌，从龙赴圆阙。
吴门此去逾千里，湘浦离来想数旬。只见风师长占路，不知青帝已行春。危怜坏堞犹遮水，狂爱寒梅欲傍人。事往时移何足问，且凭村酒暖精神。
天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦袴正初锦绣新。释子沾恩无以报，祗擎章句贡平津。
泉沙耎卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。
仙掌分明引马头，西看一点是关楼。五月也须应到舍，知君不肯更淹留。
礼乐终，烟燎上。怀灵惠，结皇想。归风疾，回风爽。百福来，众神往。
山边水边待月明，暂向人间借路行。如今还向山边去，只有湖水无行路。
宁方为皂，不圆为卿。宁方为污辱，不圆为显荣。
寿岁过于百，时闲到上京。餐松双鬓嫩，绝粒四支轻。雨雪思中岳，云霞梦赤城。
爱酒如偷蜜，憎醒似见刀。君为曲糵主，酒醴莫辞劳。
岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
去日桐花半桐叶，别来桐树老桐孙。城中过尽无穷事，白发满头归故园。
寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
上弦明月半，激箭流星远。落雁带书惊，啼猿映枝转。
处处碧萋萋，平原带日西。堪随游子路，远入鹧鸪啼。金谷园应没，夫差国已迷。欲寻兰蕙径，荒秽满汀畦。
少载琴书去，须知暂佐军。初程见西岳，尽室渡横汾。元日何州在，枯风宿馆闻。都门送行处，青紫骑纷纷。
世乱信难通，乡心日万重。弟兄皆向善，天地合相容。大野阴云重，连城杀气浓。家山白云里，卧得最高峰。
去年河上送行人，万里弓旌一武臣。闻道玉关烽火灭，犬戎知有外家亲。
东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
风急云轻鹤背寒，洞天谁道却归难。千山万水瀛洲路，何处烟飞是醮坛。
自君之出矣，梁尘静不飞。思君如满月，夜夜减容晖。
十里长街市井连，月明桥上看神仙。人生只合扬州死，禅智山光好墓田。
庭竹森疏玉质寒，色包葱碧尽琅玕。翠筠不乐湘娥泪，斑箨堪裁汉主冠。成韵含风已萧瑟，媚涟凝渌更檀栾。此君引凤为龙日，耸节稍云直上看。
千条碧绿轻拖水，金毛泣怕春江死。万汇俱含造化恩，见我春工无私理。
省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。
晓服云英漱井华，寥然身若在烟霞。药销日晏三匙饭，酒渴春深一椀茶。每夜坐禅观水月，有时行醉玩风花。净名事理人难解，身不出家心出家。
目断兰台空望归，锦衾香冷梦来稀。书中自报刀头约，天上三看破镜飞。孤浪谩疑红脸笑，轻云忽似舞罗衣。遥知不语坐相忆，寂寞洞房寒烛微。
昨日到上方，片云挂石床。锡杖莓苔青，袈裟松柏香。晴磬无短韵，古灯含永光。有时乞鹤归，还访逍遥场。
出意挑鬟一尺长，金为钿鸟簇钗梁。郁金种得花茸细，添入春衫领里香。
花枝缺处青楼开，艳歌一曲酒一杯。美人劝我急行乐，自古朱颜不再来。君不见外州客，长安道，一回来，一回老。
帐偃缨垂细复繁，令人心想石家园。风条月影皆堪重，何事侯门爱树萱。
异乡多远情，梦断落江城。病起惭书癖，贫家负酒名。过春花自落，竟晓月空明。独此一长啸，故人天际行。
潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。
参差碧岫耸莲花，潺湲绿水莹金沙。何须远访三山路，人今已到九仙家。
平生才不足，立身信有余。自叹无大故，君子莫相疏。
凿门初奉律，仗战始临戎。振鳞方跃浪，骋翼正凌风。未展六奇术，先亏一篑功。防身岂乏智，殉命有余忠。
怀哉四壁时，未有五都价。百金谁见许，斗酒难为贳。落花生芳春，孤月皎清夜。复逢利交客，题户遥相谢。
耕种春须了，幽人晚到家。琴中来远吹，竹里映残霞。谷鸟牵垂叶，池鱼泄水花。朝留半樽酒，细酌倚山槎。
古寺沈沈僧未眠，搘颐将客说闲缘。一溪月色非尘世，满洞松声似雨天。檐底水涵抄律烛，窗间风引煮茶烟。无由住得吟相伴，心系青云十五年。
长在城中无定业，卖丹磨镜两途贫。三山来往寻常事，不省曾惊市井人。
亭子春城外，朱门向绿林。柳枝经雨重，松色带烟深。漉酒迎山客，穿池集水禽。白云常在眼，聊足慰人心。
官微多惧事多同，拙性偏无主驿功。山在门前登不得，鬓毛衰尽路尘中。
渊响启灵扉，七门扇羽章。阳台大洞野，幽逸英芝充。
迢遰三巴路，羇危万里身。乱山残雪夜，孤烛异乡春。渐与骨肉远，转于僮仆亲。那堪正漂泊，明日岁华新。
可怜今夜鹅毛雪，引得高情鹤氅人。红蜡烛前明似昼，青毡帐里暖如春。十分满盏黄金液，一尺中庭白玉尘。对此欲留君便宿，诗情酒分合相亲。
香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
石脉绽寒光，松根喷晓霜。注瓶云母滑，漱齿茯苓香。野客偷煎茗，山僧惜净床。三禅不要问，孤月在中央。
瘴烟长暖无霜雪，槿艳繁花满树红。每叹芳菲四时厌，不知开落有春风。
晚霞零落雨初收，关上危阑独怅留。千里好春聊极目，五陵无事莫回头。山犹带雪霏霏恨，柳未禁寒冉冉愁。直是无情也肠断，鸟归帆没水空流。
九华闲望簇清虚，气象群峰尽不如。惆怅都南挂冠吏，无人解向此山居。
弄日临谿坐，寻花绕寺行。时时闻鸟语，处处是泉声。
君子法天运，四时可前知。小人惟所遇，寒暑不可期。利害有常势，取舍无定姿。焉能使我心，皎皎远忧疑。
方寻莲境去，又值竹房空。几韵飘寒玉，余清不在风。
恺宴惟今席，余欢殊未穷。入云歌袅袅，向日伎丛丛。驶管催酣兴，留关待曲终。长安若为乐，应与万方同。
未明开着九重关，金画黄龙五色幡。直到银台排仗合，圣人三殿对西番。
缓颊称无利，低眉号不能。世情都太薄，俗意就中憎。云态不知骤，鹤情非会征。画臣谁奉诏，来此写姜肱。
张绪逞风流，王衍事轻薄。出门逢畊夫，颜色必不乐。肥肤如玉洁，力拗丝不折。半日无畊夫，此辈总饿杀。
传呼法部按霓裳，新得承恩别作行。应是贵妃楼上看，内人舁下彩罗箱。
望断平时翠辇过，空闻子夜鬼悲歌。金舆不返倾城色，玉殿犹分下苑波。死忆华亭闻唳鹤，老忧王室泣铜驼。天荒地变心难折，若比阳春意未多。
左绵江上楼，五马此销愁。暑退千山雪，风来万木秋。邅回犹刺郡，系滞似维舟。即有征黄日，名川莫厌游。
金火交争正抑扬，萧萧飞雨助清商。晓看纨扇恩情薄，夜觉纱灯刻数长。树上早蝉才发响，庭中百草已无光。当年富贵亦惆怅，何况悲翁发似霜。
奇树留寒翠，神池结夕波。黄山一夜雪，渭水雁声多。
我欲升天天隔霄，我欲渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。
行到泾州塞，唯闻羌戍鼙。道边古双堠，犹记向安西。
游魂自相叫，宁复记前身。飞过人家月，声连客路春。梦边催晓急，愁外送风频。自有霑花血，相和泪滴新。
共贺登科后，明宣入紫宸。又看重试榜，还见苦吟人。此得名浑别，归来话亦新。分明一枝桂，堪动楚江滨。
风雨荆州二月天，问人初雇峡中船。西南一望云和水，犹道黔南有四千。
哀猿听未休，禅景夜方幽。暂得同僧静，那能免客愁。影摇云外树，声袅月中秋。曾向巴江宿，当时泪亦流。
三世深谋启帝基，可怜孀妇与孤儿。罪归成济皇天恨，戈犯明君万古悲。巴蜀削平轻似纸，勾吴吞却美如饴。谁知高鼻能知数，竞向中原簸战旗。
高风只在五峰前，应是精灵降作贤。万里无云惟一鹤，乡中同看却升天。
行尘不是昔时尘，谩向朱门忆侍臣。一榻已无开眼处，九泉应有爱才人。文余吐凤他年诏，树想栖鸾旧日春。从此恩深转难报，夕阳衰草泪沾巾。
碧罗冠子簇香莲，结胜双衔利市钱。花下贪忙寻百草，不知遗却蹙金蝉。
玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
山连楚越复吴秦，蓬梗何年是住身。黄叶黄花古城路，秋风秋雨别家人。冰霜想度商于冻，桂玉愁居帝里贫。十口系心抛不得，每回回首即长颦。
十指中央了五行，说人休咎见前生。我来本乞真消息，却怕呵钱卦欲成。
摩遮本出海西胡，琉璃宝服紫髯胡。闻道皇恩遍宇宙，来将歌舞助欢娱。
盗贼纵横主恶闻，遂为流矢犯君轩。怪言何不早言者，若使早言还不存。
西园春欲尽，芳草径难分。静语唯幽鸟，闲眠独使君。密林生雨气，古石带潮文。虽去清秋远，朝朝见白云。
老能劝学照余生，似夜随灯到处明。往行前言如不见，暗中无烛若为行。
篮舁出即忘归舍，柴户昏犹未掩关。闻客病时惭体健，见人忙处觉心闲。清凉秋寺行香去，和暖春城拜表还。木雁一篇须记取，致身才与不才间。
秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚鬬鸡回，经过狭斜看。
宝钿香蛾翡翠裙，装成掩泣欲行云。殷勤好取襄王意，莫向阳台梦使君。
腰间插大柯，直入深谿里。空林伐一声，幽鸟相呼起。倒树去李父，倾巢啼木魅。不知仗钺者，除害谁如此。
风荷似醉和花舞，沙鸟无情伴客闲。总是此中皆有恨，更堪微雨半遮山。
一自幽山别，相逢此寺中。高低俱出叶，深浅不分丛。野蝶难争白，庭榴暗让红。谁怜芳最久，春露到秋风。
赤精乱德，四海困穷。黄旗举义，三灵会同。旱望春雨，云披大风。溥天来祭，高祖之功。
采采春渚，芳香天与。涤虑破烦，灵芝之侣。
六月火云散，蝉声鸣树梢。秋风岂便借，客思已萧条。倾国三年别，烟霞一路遥。行人断消息，更上灞陵桥。
竹吹留歌扇，莲香入舞衣。前溪多曲溆，乘兴莫先归。
永日无他念，孤清吏隐心。竹声幷雪碎，溪色共烟深。数息闲凭几，缘情默寄琴。谁知同寂寞，相与结知音。
清时有味是无能，闲爱孤云静爱僧。欲把一麾江海去，乐游原上望昭陵。
留司老宾客，春尽兴如何。官寺行香少，僧房寄宿多。闲倾一盏酒，醉听两声歌。忆得陶潜语，羲皇无以过。
上古人何在，东流水不归。往来潮有信，朝暮事成非。烟树临沙静，云帆入海稀。郡楼多逸兴，良牧谢玄晖。
阳光不照临，积阴生此类。非无惜死心，奈有灭明意。妆穿粉焰焦，翅扑兰膏沸。为尔一伤嗟，自弃非天弃。
香筵酒散思朝散，偶向梧桐暗处闻。大底曲中皆有恨，满楼人自不知君。
郎官休浣怜迟日，野老欢娱为有年。几处折花惊蝶梦，数家留叶待蚕眠。藤垂宛地萦珠履，泉迸侵堦浸绿钱。直到闭关朝谒去，莺声不散柳含烟。
拥鼻悲吟一向愁，寒更转尽未回头。绿屏无睡秋分簟，红叶伤心月午楼。却要因循添逸兴，若为趋竞怆离忧。殷勤凭仗官渠水，为到西溪动钓舟。
洛阳吹别风，龙门起断烟。冬树束生涩，晚紫凝华天。单身野霜上，疲马飞蓬间。凭轩一双泪，奉坠绿衣前。
金入月，星朗月无光。星蚀太阴臣造逆，月明星暗将身亡。星没客军伤。
塞垣从事识兵机，只拟平戎不拟归。入夜笳声含白发，报秋榆叶落征衣。城临战垒黄云晚，马渡寒沙夕照微。此别不应书断绝，满天霜雪有鸿飞。
伯仲尽时贤，平舆与颍川。桂枝尝遍折，棣萼更相鲜。丹地晨趋并，黄扉夕拜联。岂如分侍从，来就凤池边。
日四耳，顶上即为冠。两下为缨须尽日，下为履象不为权，回报日须端。
夜半沙上行，月莹天心明。沙月浩无际，此中离思生。上天何寥廓，下地何峥嵘。吾道岂已矣，为君倾兕觥。
相逢尽说归，早晚遂归期。流水多通处，孤舟少住时。干人不得已，非我欲为之。及此终无愧，其如道在兹。
山僧不厌野，才子会须狂。何处销君兴，春风摆绿杨。
采薪穷冥搜，深路转清暎。安知洞天里，偶坐得棋圣。至今追灵迹，可用陶静性。
细雨轻觞玉漏终，上清词句落吟中。松斋一夜怀贞白，霜外空闻五粒风。
破落三间屋，萧条一旅人。不知负何事，生死厄于陈。
余本性虚无，缘妄生人我。如何息妄情，还归空处坐。
前池秋始半，卉物多摧坏。欲暮槿先萎，未霜荷已败。默然有所感，可以从兹诫。本不种松筠，早雕何足怪。
吴歌咽深思，楚客怨归程。寺晓楼台迥，江秋管吹清。早潮低水槛，残月下山城。惆怅回舟日，湘南春草生。
要去如是去，要住如住。身披一破衲，脚著娘生袴。多言复多语，由来反相误。若欲度众生，无过且自度。
履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
西塞山前水似蓝，乱云如絮满澄潭。孤峰渐映湓城北，片月斜生梦泽南。爨动晓烟烹紫蕨，露和香蒂摘黄柑。他年却棹扁舟去，终傍芦花结一庵。
三杯嵬峩忘机客，百衲头陀任运僧。又有放慵巴郡守，不营一事共腾腾。
昨夜蕃兵报国雠，沙州都护破凉州。黄河九曲今归汉，塞外纵横战血流。
寒节锺陵香骑随，同年相命楚江湄。云间影过秋千女，地上声喧蹴踘儿。何处寄烟归草色，谁家送火在花枝。银瓶冷酒皆倾尽，半卧垂杨自不知。
拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。
菌阁芝楼杳霭中，霞开深见玉皇宫。紫阳天上神仙客，称在人间立世功。
业大承宗祖，功成付子孙。睿文诗播乐，遗训史标言。节表中和德，方垂广利恩。悬知千载后，理代数贞元。
清世谁能便陆沈，相逢休作忆山吟。若教仙桂在平地，更有何人肯苦心。去国汉妃还似玉，亡家石氏岂无金。且安怀抱莫惆怅，瑶瑟调高尊酒深。
平临云鸟八窗秋，壮压西川四十州。诸将莫贪羌族马，最高层处见边头。
世人识柔不识刚，便道黄芽色带黄。学来若到杯铅境，始信黄芽色不黄。
念子才多命且奇，乱中抛掷少年时。深藏七泽衣如雪，却见中朝鬓似丝。旧德在人终远大，扁舟为吏莫推辞。孤芳自爱凌霜处，咏取文公白菊诗。
闻钟独不斋，何事更关怀。静少人过院，闲从草上堦。生台无鸟下，石路有云埋。为忆禅中旧，时犹梦百崖。
相逢逐凉候，黄花忽复香。颦眉腊月露，愁杀未成霜。
理国无难似理兵，兵家法令贵遵行。行刑不避君王宠，一笑随刀八阵成。
家国兴亡身独存，玉容还受楚王恩。衔冤只合甘先死，何待花间不肯言。
童子出家无第行，随师乞食遣称名。长沙岂敢论年几，绛老惟知甲子生。
欲逐楼船将，方安卉服夷。炎洲经瘴远，春水上泷迟。岁贡随重译，年芳遍四时。番禺静无事，空咏饮泉诗。
一盏新罗酒，凌晨恐易消。归应冲鼓半，去不待笙调。歌好惟愁和，香浓岂惜飘。春场铺艾帐，下马雉媒娇。
九江归路远，万里客舟还。若过巴江水，湘东满碧烟。
至道希夷妙且深，烧丹先认大还心。日爻阴耦生真汞，月卦阳奇产正金。女妊朱砂男孕雪，北藏荧惑丙含壬。两端指的铅金祖，莫向诸般取次寻。
雨中禁火空斋冷，江上流莺独坐听。把酒看花想诸弟，杜陵寒食草青青。
结构何峰是，喧闲此地分。石梁高泻月，樵路细侵云。堰卧蛟螭室，希夷鸟兽群。近知西岭上，玉管有时闻。
去住迹虽异，爱憎情不同。因君向帝里，使我厌山中。故友多朝客，新文尽国风。艺精心更苦，何患不成功。
大道何曾讨，无端入荒草。卷来复卷去，不觉虚生老。
小槛俯澄鲜，龙宫浸浩然。孤光悬夜月，一片割秋天。浅派胤沙草，余波漂岸船。聊当因畎浍，披拂坐潺湲。
长安别日春风早，岭外今来白露秋。莫道淮南悲木叶，不闻摇落更堪愁。
山前无数碧琅玕，一迳清森五月寒。世上何人怜苦节，应须细问子猷看。
贫驴欠一尺，富狗剩三寸。若分贫不平，中半富与困。始取驴饱足，却令狗饥顿。为汝熟思量，令我也愁闷。
岁暮乡关远，天涯手重携。雪埋江树短，云压夜城低。宝瑟湘灵怨，清砧杜魄啼。不须临皎镜，年长易凄凄。
门巷唯苔藓，谁言不称贫。台闲人下晚，果熟鸟来频。石脉潜通井，松枝静离尘。残蔬得晴后，又见一番新。
宫殿峥嵘笼紫气，金渠玉砂五色水。守阍仙婢相倚睡，偷摘蟠桃几倒地。
枯木龙吟真见道，髑髅无识眼初明。喜识尽时消息尽，当人那辨浊中清。
狂雪随风扑马飞，惹烟无力被风欹。莫交移入灵和殿，宫女三千又妒伊。
栖栖复汲汲，忽觉年四十。今朝满衣泪，不是伤春泣。
开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
徒向濡须欲受降，英雄才略独无双。天心不与金陵便，高步何由得渡江。
月月势皆圆，中秋朗最偏。万方期一夕，到晓是经年。影蔽星芒尽，光分物状全。惟应苦吟者，目断向遥天。
灌木藏岑色，天寒望即愁。高斋何日去，远瀑入城流。腊近溪书绝，灯残夜雪稠。迩来相忆处，枕上苦吟休。
新短方裙叠作棱，听钟洗钵绕青蝇。自知戒相分明后，先出坛场礼大僧。
台阁参差倚太阳，年年花发满山香。重门堪锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
清风季子邑，想见下车时。向水弹琴静，看山采菊迟。明君加印绶，廉使托惸嫠。旦暮华阳洞，云峰若有期。
分从幽显隔，岂谓有佳期。宁辞重重别，所叹去何之。
绿罗裙下标三棒，红粉腮边泪两行。叉手向前咨大使，这回不敢恼儿郎。
宝马雕鞍贡紫庭，渥洼神骏旧传名，四蹄蹀躞天阶下，乍对龙颜不敢行。
宫人早起笑相呼，不识堦前扫地夫。乞与金钱争借问，外头还似此间无。
南行忽见李深之，手舞如蜚令不疑。任有风流兼蕴藉，天生不似郑都知。
云开小有洞，日出大罗天。三鸟随王母，双童翊子先。何时种核桃，几度看桑田。倏忽烟霞散，空岩骑吏旋。
倾盖见芳姿，晴天琼树枝。连城犹隐石，唯有卞和知。
何处难忘酒，天涯话旧情。青云俱不达，白发递相惊。二十年前别，三千里外行。此时无一盏，何以叙平生。
独自足，愿心无限局。怨亲法界语圆真，始得应身化群育。
云露青天月漏光，中庭立久却归房。水窗席冷未能卧，挑尽残灯秋夜长。
我闻隐静寺，山水多奇踪。岩种朗公橘，门深杯渡松。道人制猛虎，振锡还孤峰。他日南陵下，相期谷口逢。
黎洲老人命余宿，杳然高顶浮云平。下视不知几千仞，欲晓不晓天鸡声。
越江千里镜，越岭四时雪。中有逍遥人，夜深观水月。
小镫狭秋鞘，鞍轻妓细腰。有时齐走马，也学唱交交。
早游门馆一樵夫，祗爱吟诗傍药炉。旌斾满江身不见，思言记得颖川无。
刺举官犹屈，风谣政已成。行看换龟组，奏最谒承明。
柳疏梅堕少春丛，天遣花神别致功。高处朵稀难避日，动时枝弱易为风。堪将乱蘂添云肆，若得千株便雪宫。不待群芳应有意，等闲桃杏即争红。
匹马宜春路，萧条背馆心。涧花寒夕雨，潭水黑朝林。野市鱼盐隘，江村竹苇深。子规何处发，青树满高岑。
垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
窠居过后更何人，传得如来法印真。昨日祝融峰下见，草衣便是雪山身。
家在故林吴楚间，冰为溪水玉为山。更将旧政化邻邑，遥见逋人相逐还。
闲想白云外，了然清净僧。松门山半寺，夜雨佛前灯。此境可长住，浮生自不能。一从林下别，瀑布几成冰。
我家本住在寒山，石岩栖息离烦缘。泯时万象无痕迹，舒处周流遍大千。光影腾辉照心地，无有一法当现前。方知摩尼一颗珠，解用无方处处圆。
大道归孟门，萧兰日争长。想得巢居时，碧江应无浪。
向晚横吹悲，风动马嘶合。前驱引旗节，千重阵云匝。单于下阴山，砂砾空飒飒。封侯取一战，岂复念闺合。
琴调秋些，胡风遶雪。峡泉声咽，佳人愁些。
始看菊蘂开篱下，又见梅花寄岭头。揽辔巴西官局冷，几凭春酒沃乡愁。
空阔湖水广，青荧天色同。舣舟一长啸，四面来清风。
楚客自相送，霑裳春水边。晚来风信好，并发上江船。花映新林岸，云开瀑布泉。惬心应在此，佳句向谁传。
妾在邯郸住，歌声亦抑扬。赖我安居处，此曲旧来长。既醉莫言归，留连日未央。儿家寝宿处，绣被满银床。
石室扫无尘，人寰与此分。飞来南浦树，半是华山云。浮世几多事，先生应不闻。寒山满西日，空照雁成群。
山城迢遰敞高楼，露冕吹铙居上头。春草连天随北望，夕阳浮水共东流。江田漠漠全吴地，野树苍苍故蒋州。王粲尚为南郡客，别来何处更销忧。
肩高项缩发崔嵬，攘臂群儒鬬酒杯。听得歌声人尽笑，夜头旗帜晓头催。
送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
院深终日静，落叶覆秋虫。盥漱新斋后，修行未老中。映松山色远，隔水磬声通。此处宜清夜，高吟永与同。
料理丝纶欲放船，江头明月向人圆。尊有酒，坐无毡，抛下渔竿踏水眠。
园庙何年废，登临有故丘。孤村连日静，多雨及霖休。常与秦山对，曾经汉主游。岂知千载后，万事水东流。
何处生春早，春生蒙雨中。裛尘微有气，拂面细如风。柳误啼珠密，梅惊粉汗融。满空愁淡淡，应豫忆芳丛。
离堂千里客，归骑五陵人。路转函关晚，烟开上苑新。天涯将野服，阙下见乡亲。问得存亡事，裁诗寄海滨。
相逢仍朔漠，相问即波涛。江思苇花折，笛声关月高。簿书君阅倦，章句我吟劳。竟夕空凭阁，长河漴石壕。
吴塞当时指此山，吴都亡后绿孱颜。岭梅乍暖残妆恨，沙鸟初晴小队闲。波阔鱼龙应混杂，壁危猿狖奈奸顽。会将一副寒蓑笠，来与渔翁作往还。
风雨冥冥春暗移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
何处哭故人，青门水如箭。当时水头别，从此不相见。
妾恨比斑竹，下盘烦冤根。有笋未出土，中已含泪痕。
呜呜晓角调如语，画楼三会喧雷鼓。枕上梦方残，月光铺水寒。蛾眉应敛翠，咫尺同千里。宿酒未全消，满怀离恨饶。
何处同仙侣，青衣独在家。暖炉留煮药，邻院为煎茶。画壁灯光暗，幡竿日影斜。殷勤重回首，墙外数枝花。
危楼送远目，信美奈乡情。转岸孤舟疾，衔山落照明。萧条看草色，惆怅认江声。谁会登临恨，从军白发生。
昔时训子西河上，汉使经过问妾缘。自到仙山不知老，凡间唤作几千年。
霏霏敛夕雾，赫赫吐晨曦。轩轩多秀气，奕奕有光仪。
绮陌千年思断蓬，今来还宿凤城东。瑶台钟鼓长依旧，巫峡烟花自不同。千结故心为怨网，万条新景作愁笼。何时更伴刘郎去，却见夭桃满树红。
三间茅舍向山开，一带山泉遶舍回。山色泉声莫惆怅，三年官满却归来。
凡北斗，斗乃众星魁。天上众星难相犯，若来相犯有灾危，占候者须知。
妙刮筠篁制，纤柔玉柄同。拂蝇声满室，指月影摇空。敢舍经行外，常将宴坐中。挥谈一无取，千万愧生公。
贞观铜牙弩，开元锦兽张。花门小前好，此物弃沙场。
东可游矣，会之丘矣。于山于水，于庙于寺。于亭于里，君子游焉。于以宴喜，其乐亹亹。
彩服鲜华觐渚宫，鲈鱼新熟别江东。刘郎浦夜侵船月，宋玉亭春弄袖风。落落精神终有立，飘飘才思杳无穷。谁人世上为金口，借取明时一荐雄。
濯濯长亭柳，阴连灞水流。雨搓金缕细，烟袅翠丝柔。送客添新恨，听莺忆旧游。赠行多折取，那得到深秋。
貌古似苍鹤，心清如鼎湖。仍闻得新义，便欲注阴符。点化金常有，闲行影渐无。杳兮中便是，应不食菖蒲。
华省支残俸，寒蔬办祭稀。安坟对白阁，买石折朱衣。蜀客弹琴哭，江鸥入宅飞。帆吹佳句远，不独遍王畿。
瞋眉努目强干嗔，便作阎浮有力神。祸福岂由泥担汉，烧香供养弄蛇人。
家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。
展骥旌时杰，谈鸡美代贤。暂离仙掖务，追送近郊筵。地惨金商节，人康璧假田。从来昆友事，咸以佩刀传。
只得流霞酒一杯，空中箫鼓几时回。武夷洞里生毛竹，老尽曾孙更不来。
南穷海徼北天涯，惆怅亡羊是路歧。眼下已隳梁武佛，耳中犹听魏文诗。三茅道士朝携手，五柳先生夜对棋。自向庐山为一社，百年生计任婴儿。
何郎载酒别贤侯，更吐歌珠宴庾楼。莫道江南不同醉，即陪舟檝上京游。
篱外谁家不系船，春风吹入钓鱼湾。小童疑是有村客，急向柴门去却关。
门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激遶离筵。
叠鼓辞宫殿，悲笳降杳冥。影离云外日，光灭火前星。邺客瞻秦苑，商公下汉庭。依依陵树色，空绕古原青。
桃花夹岸杳何之，花满春山水去迟。三宿武陵溪上月，始知人世有秦时。
浮生共多故，聚宿喜君同。人息时闻磬，灯摇乍有风。霜堦疑水际，夜木似山中。一愿持如意，长来事远公。
一第由来是出身，垂名俱为国风陈。此生若不知骚雅，孤宦如何作近臣。
今朝腊月春意动，云安县前江可怜。一声何处送书雁，百丈谁家上水船。未将梅蘂惊愁眼，要取楸花媚远天。明光起草人所羡，肺病几时朝日边。
南北虽无适，东西亦似萍。霞根生石片，象迹坏沙汀。莽莽蒹葭赤，微微蜃蛤腥。因思范蠡辈，未免亦飘零。
欲往几经年，今来意豁然。江风长借客，岳雨不因天。戏鹭飞轻雪，惊鸿叫乱烟。晚秋红藕里，十宿寄渔船。
秋色无远近，出门尽寒山。白云遥相识，待我苍梧间。借问卢耽鹤，西飞几岁还。
彼军垒，群鸟出高飞。内有雄兵来突我，其城须下速当回，不悟将身危。
比寻禅客叩禅机，澄却心如月在池。松下偶然醒一梦，却成无语问吾师。
连檐对双树，冬翠夏无尘。未肯惭桃李，成阴不待春。
雨霁秋光晚，亭虚野兴回。沙鸥掠岸去，谿水上堦来。客傲风欹帻，筵香菊在杯。东山长许醉，何事忆天台。
日旁晕，状若死蛇围。其兆主灾先举将，师徒半出不能回，宜改拥师归。
喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。
羽卫一何鲜，香云起莫烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。
鸟逸溪云静，人行野岸稀。茅峰三点翠，练水一条辉。晚蝶花心少，阴莹草里微。何妨孟朱舍，夜饮醉歌归。
远公留故院，一径雪中微。童子逢皆老，门人问亦稀。翻经徒有处，携履遂无归。空念寻巢鹤，时来傍影飞。
桃芳李艳年年发，羌管蛮弦处处多。海上应无三岛路，人间惟有一声歌。
南园春色正相宜，大妇同行少妇随。竹里登楼人不见，花间觅路鸟先知。樱桃解结垂檐子，杨柳能低入户枝。山简醉来歌一曲，参差笑杀郢中儿。
八方法，推此定成功。好事急乘他事逆，勿拘朝暮速吞攻，莫放彼从容。
霜打汀岛赤，孤烟生池塘。清吟倚大树，瑶草何馨香。久别青云士，常思白石房。谁能共归去，流水似鸣珰。
将军帐，无故似人摇。兆主敌人兵溃散，稍驱兵马向前交，瓦解与冰消。
碧瓦雕墙拥翠微，泉声一去杳难期。一闻缑岭仙成日，空想钧天梦尽时。青嶂浅深当雨静，古松疏密向风悲。
岸曲丝阴聚，波移带影疏。还将眉里翠，来就镜中舒。
深山大雪懒开门，门径行踪自尔新。无酒御寒虽寡况，有书供读且资身。便均情爱同诸弟，莫更生疏似外人。昼短夜长须强学，学成贫亦胜他贫。
长空鸟尽将军死，无复中原入马蹄。身向九泉还属汉，功超诸将合封齐。荒凉古庙惟松柏，咫尺长陵又鹿麋。此日深怜萧相国，竟无一语到金闺。
金谷歌传第一流，鹧鸪清怨碧烟愁。夜来省得曾闻处，万里月明湘水秋。
刻□□材圆，相成□不偏。守规心已正，受省礼仍全。有节通贞干，无邪抱直弦。向非兼羽翼，何得札俱穿。
丰貂长组金张辈，驷马文衣许史家。白鹿原头回猎骑，紫云楼下醉江花。九重树影连清汉，万寿山光学翠华。谁识大君谦让德，一毫名利鬬蛙蟆。
君家东海东，君去因秋风。漫漫指乡路，悠悠如梦中。烟雾积孤岛，波涛连太空。冒险当不惧，皇恩措尔躬。
皎皎宵月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。
峰前林下东西寺，地角天涯来往僧。泉月净流闲世界，杉松深锁尽香灯。争无大士重修社，合有诸贤更服膺。曾寄邻房挂缾锡，雨闻岩溜解春冰。
大邑烧瓷轻且坚，扣如哀玉锦城传。君家白碗胜霜雪，急送茅斋也可怜。
黔南从事客，禄利先来饶。官受外台屈，家移一舸遥。夜猿声不断，寒木叶微凋。远别因多感，新郎倍寂寥。
百尺金容连翠岳，三层宝阁倚青霄。手炉香暖申卑愿，愿降殊祥福帝尧。
冰屋朱扉晓未开，谁将金策扣琼台。碧花红尾小仙犬，闲吠五云嗔客来。
忆过杨柳渚，走马定昆池。醉把青荷叶，狂遗白接。刺船思郢客，解水乞吴儿。坐对秦山晚，江湖兴颇随。
昨来楼上迎春处，今日登楼又送归。兰蘂残妆含露泣，柳条长袖向风挥。佳人对镜容颜改，楚客临江心事违。万古至今同此恨，无如一醉尽忘机。
西湖创置自房公，心匠纵横造化同。见说凤池推独步，高名何事滞川中。
麋入神羊队，乌惊海鹭眠。仍教百余日，迎送直厅前。
石家金谷旧歌人，起唱花筵泪满巾。红粉少年诸弟子，一时惆怅望梁尘。
荆门不堪别，况乃潇湘秋。何处遥望君，江边明月楼。
政约人知惧，讼庭荒草生。日高诸吏散，风到七弦清。诗味匡山色，卧谙湓浦声。柴桑已不远，何苦念前程。
地名好，川破不堪安。大路叉中休下寨，伏尸古墓见多般，将帅要知言。
华夷图上见洋川，知在青山绿水边。官闲最好游僧舍，江近应须买钓船。
白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
箕颍千年后，唯君得古风。位留丹陛上，身入白云中。躁静心相背，高低迹不同。笼鸡与梁燕，不信有冥鸿。
秦楼几夜惬心期，不料仙郎有别离。睡觉莫言云去处，残灯一盏野蛾飞。
试问朝中为宰相，何如林下作神仙。一壶美酒一炉药，饱听松风清昼眠。
旌斾翩翩拥汉官，君行常得远人欢。分职南台知礼重，辍书东观见才难。金章玉节鸣驺远，白草黄云出塞寒。欲散别离唯有醉，暂烦宾从驻征鞍。
自怜旅舍亦酣歌，世路无机奈尔何。霄汉逼来心不动，鬓毛白尽兴犹多。残阳暂照乡关近，远鸟因投岳庙过。闲得此身归未得，磬声深夏隔烟萝。
门外报春榜，喜君天子知。旧愁浑似雪，见日总消时。塔下牡丹气，江头杨柳丝。风光若有分，无处不相宜。
端居愁无涯，一夕髪欲白。因为鸾章吟，忽忆鹤骨客。手披丹台文，脚著赤玉舃。如蒙清音酬，若渴吸月液。
朝起视事毕，晏坐饱食终。散步长廊下，卧退小斋中。拙政自多暇，幽情谁与同。孰云二千石，心如田野翁。
蓬头蓝面异人间，押队来庭学舞鸾。打鼓冬冬风瑟瑟，南奔北跃也无端。
乘舆执玉已登坛，细草霑衣春殿寒。昨夜云生拜初月，万年甘露水晶盘。
楚思入诗清，晨登岘山情。秋天水西寺，古木宛陵城。琴匣应将往，书车亦共行。吾知江太守，一顾重君名。
龙门多贵客，出户是贤宾。今日归家去，将与贵人看。
倚槛还应有所思，半开东阁见娇姿。可中得似红儿貌，若遇韩朋好杀伊。
病发干垂枕，临风强起梳。蝶飞魂尚弱，蚁鬬体犹虚。瘦骨呻吟后，羸容几杖初。庭幽行药静，凉暑翠筠疏。
元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
未吃金丹看十洲，乃将身世作仇雠。羁游数地值兵乱，宿在孤城闻雨秋。东越云山却思隐，西秦霜霰苦频留。他人折尽月中桂，惆怅当年江上鸥。
幽室独焚香，清晨下未央。山开登竹阁，僧到出茶床。收拾新琴谱，封题旧药方。逍遥无别事，不似在班行。
兀兀坐无味，思量谁与邻。数星深夜火，一个远乡人。雁翥天微雪，风号树欲春。愁章自难过，不觉苦吟频。
迥步游三洞，清心礼七真。飞符超羽翼，焚火醮星辰。残药沾鸡犬，灵香出凤麟。壶中无窄处，愿得一容身。
若耶谿傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五暎垂杨。紫骝嘶入落花去，见此踟蹰空断肠。
傍池居住有渔家，收网摇船到浅沙。预进活鱼供日料，满筐跳跃白银花。
黯黯严城罢鼓鼙，数声相续出寒栖。不嫌惊破纱窗梦，却恐为妖半夜啼。
仙童掇朱实，神女献玉瓜。浴身丹浥池，濯发甘泉波。
真性寂无机，尘尘祖佛师。日明庭砌暖，霜苦药苗衰。汲水和烟酌，栽松带雪移。好听玄旨处，猿啸岭南枝。
只到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。
何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
人道海水深，不抵相思半。海水尚有涯，相思渺无畔。携琴上高楼，楼虚月华满。弹着相思曲，弦肠一时断。
绛树无花叶，非石亦非琼。世人何处得，蓬莱石上生。
圣主东忧涨海滨，思移副相倚陶钧。楼台独坐江山月，舟楫先行泽国春。遥想万家开户外，近闻群盗窜诸邻。几时入去调元化，天下同为尧舜人。
孔雀东飞何处栖，庐江小吏仲卿妻。为客裁缝君自见，城乌独宿夜空啼。
香刹通真观，楼台倚郡城。阴森古树气，粗淡老僧情。壁画连山润，仙钟扣月清。何须结西社，大道本无生。
令德当时重，高门举世推。从夫荣已绝，封邑宠难追。陌上人皆惜，花间鸟亦悲。仙郎看陇月，犹忆画眉时。
太阴内，有晕使人惊。其象分明如刀字，奸臣谋反事将成，密究速加刑。
落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。
避马台中贵，登车岭外遥。还因贡赋礼，来谒大明朝。地入商山路，乡连渭水桥。承恩返南越，尊酒重相邀。
巴山惨别魂，巴水彻荆门。此地若重到，居人谁复存。落帆红叶渡，驻马白云村。却羡南飞雁，年年到故园。
抱玉岩前桂叶稠，碧谿寒水至今流。空山落日猿声叫，疑是荆人哭未休。
门径俯清溪，茅檐古木齐。红尘飘不到，时有水禽啼。
暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
淡红衫子赤辉辉，不抹燕，不画眉，未婿背军缘甚事，女人别嫁欲何为。孤儿携去君争忍，抵子归来我不知。若有支持且须守，口中争着两把匙。
槐柳萧疏溽暑收，金商频伏火西流。尘衣岁晚缘身贱，雨簟更深满背秋。前事悲凉何足道，远书慵懒未能修。惟思待月高梧下，更就东床访惠休。
个个觅长生，根元不易寻。要贪天上宝，须去世间琛。炼就水中火，烧成阳内阴。祖师亲有语，一味水中金。
潇湘连汨罗，复对九嶷河。浪势屈原冢，竹声渔父歌。地荒征骑少，天暖浴禽多。脉脉东流水，古今同奈何。
鹿耳天然快，獐头第一强。蹄轻腰又短，伯乐亦称良。
何处生春早，春生客思中。旅魂惊北雁，乡信是东风。纵有心灰动，无由鬓雪融。未知开眼日，空绕未开丛。
禹祠分首戴湾逢，健笔寻知达九重。圣主赐衣怜绝艺，侍臣摛藻许高踪。宁亲久别街西寺，待诏初离海上峰。一种苦心师得了，不须回首笑龙钟。
高门引冠盖，下客抱支离。绮席珍羞满，文场翰藻摛。蓂华雕上月，柳色蔼春池。日斜归戚里，连骑勒金羁。
蛩余窗下月，草湿堦前露。晚景凄我衣，秋风入何树？。
端坐吟诗忘忍饥，万人中觅似君稀。门连野水风长到，驴放秋原夜不归。日煖剩收新落叶，天寒更著旧生衣。曲江亭上频频见，为爱鸬鹚雨里飞。
有鸟有鸟名为鸠，毛衣软毳心性柔。鹘缘暖足怜不吃，鹞为同科曾共游。飞飞渐上高高阁，百鸟不猜称好逑。佳人许伴鹓雏食，望尔化为张氏钩。
大道从来不负人，分明铅汞弃如尘。莫言世上无灵药，二气丹砂水火真。
世为我，应象便为他。世克应兮当我胜，应爻克世我无家，比者各安家。
欲向东岩去，于今无量年。昨来攀葛上，半路困风烟。径窄衣难进，苔黏履不全。住兹丹桂下，且枕白云眠。
清昼崔逵清高素非宦侣，疏散从来道流。今日还轻墨绶，知君意在沧洲。浮云任从飘荡，寄隐也信沈浮。不似漳南地僻，道安为我淹留。
萧萧晚景寒，独立望江壖。沙渚几行雁，风湾一只船。落霞澄返照，孤屿隔微烟。极目思无尽，乡心到眼前。
扁舟厌泊烟波上，轻策闲寻浦屿间。虎蹋青泥稠似印，风吹白浪大于山。且愁江郡何时到，敢望京都几岁还。今日料君朝退后，迎寒新酎煖开颜。
盛才倾世重，清论满朝归。作隼他年计，为鸳此日飞。比肩移日近，抗首出郊畿。为报清漳水，分明照锦衣。
寂寞两相阻，悠悠南北心。燕惊沧海远，鸿避朔云深。夜梦江亭月，离忧陇树阴。兼秋无限思，惆怅属瑶琴。
七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。
春还上林苑，花满洛阳城。鸳衾夜凝思，龙镜晓含情。忆梦残灯落，离魂暗马惊。可怜朝与暮，楼上独盈盈。
铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
西笑道何光，新朝旧桂堂。春官如白傅，内试似文皇。变化龙三十，升腾凤一行。还家几多兴，满袖月中香。
扁舟闲引望，望极更盘桓。山密碍江曲，雨多饶地寒。短莎烟苒苒，惊浪雪漫漫。难写愁何限，乡关在一端。
一锡随缘赴，天台又去登。长亭旧别路，落日独行僧。夜烧山何处，秋帆浪几层。他时授巾拂，莫为老无能。
新教邠娘羯鼓成，大酺初日最先呈。冬儿指向贞贞说，一曲干鸣两杖轻。
玉帛资王会，郊丘叶圣情。重广开环堵，至道轶金籝。盘薄依厚地，遥裔腾太清。方悦升中礼，足以慰余生。
岘山临汉江，水渌沙如雪。上有堕泪碑，青苔久磨灭。
飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。
开门合，日奇六七方。此为地遁安营吉，藏兵设伏免忧殃，所献日精长。
石沈辽海阔，剑别楚天长。会合知无日，离心满夕阳。
晚妆初过，沈檀轻注些儿个，向人微露丁香颗。一曲清歌，暂引樱桃破。罗袖裛残殷色可，杯深旋被香醪涴，绣床斜凭娇无那。烂嚼红茸，笑向檀郎唾。
锦翼花冠安在哉，雄飞雌伏尽尘埃。一双童子应惆怅，不见真人更猎来。
幸自同开俱隐约，何须相倚鬬轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
玄武将，断例与前同。无克后三皆大胜，后三来克主皆凶，却是审其中。
白鹄挥轻翮，神虬奋绿鳞。群仙严轩驾，玉女散华烟。
雕弓封旧国，黑弰继前功。十年镇南雍，九命作司空。池台乐事尽，箫鼓葬仪雄。一代英豪气，晓散白杨风。
读书岂免死，读书岂免贫。何以好识字，识字胜他人。丈夫不识字，无处可安身。黄连揾蒜酱，忘计是苦辛。
被病独行逢乳虎，狂风骇浪失櫂橹。举人看榜闻晓鼓，孱夫孽子遇妒母。
晚游临碧殿，日上望春亭。芳树罗仙仗，晴山展翠屏。
来往几经过，前轩枕大河。远帆春水阔，高寺夕阳多。蝶影下红药，鸟声喧绿萝。故山归未得，徒咏采芝歌。
垂柳街头百丈丝，杏花林处度黄鹂。间关正在秦筝里，历乱偏伤楚客时。风传一一声来尽，雨湿双双飞去迟；羡尔能将户客意，何如栖得上林枝。
别来有路隔仙凡，几度临风欲去难。乐道无时忘鹤伴，谈玄何日到星坛。山中胜景常留客，林下清风好炼丹。使我浮生尘鞅脱，相从应得一盘桓。
大贤持赠一明珰，蓬荜初惊满室光。埋没剑中生紫气，尘埃瑟上动清商。荆山璞在终应识，楚国人知不是狂。莫恨伏辕身未老，会将筋力是王良。
残梦依依酒力余，城头画角伴啼乌。平明未卷西楼幕，院静时闻响辘轳。
鲜光叶上动，艳彩花中出。疏桐映兰阁，密柳盖荷池。
刘家墙上花还发，李十门前草又春。处处伤心心始悟，多情不及少情人。
西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。
荒关无守吏，亦耻白衣过。地广人耕绝，天寒雁下多。东西方自感，雨雪更相和。日暮聊摅思，摇鞭一放歌。
隐隐见花阁，隔河映青林。水田秋雁下，山寺夜钟深。寂寞群动息，风泉清道心。
舣舟阳羡馆，飞步缭疏楹。山暝水云碧，月凉烟树清。长桥深漾影，远橹下摇声。况是无三害，弦歌初政成。
小巧功成雨藓斑，轩车日日扣松关。峨嵋咫尺无人去，却向僧窗看假山。
渚宫杨柳暗，麦城朝雉飞。可怜踏青伴，乘暖著轻衣。
西戎始定南蛮起，都护能摧骠信威。万里封疆万户口，一麾风雨尽收归。
崔徽本不是娼家，教歌按舞娼家长。使君知有不自由，坐在头时立在掌。有客有客名丘夏，善写仪容得恣把。为徽持此谢敬中，以死报郎为□□。
用铅须得汞相和，二性为亲女唱歌。炼到紫河车地动，白云相伴鹤来过。
凭轩望秋雨，凉入暑衣清。极目鸟频没，片时云复轻。沼萍开更敛，山叶动还鸣。楚客秋江上，萧萧故国情。
事多兴废莫持论，唯有禅宗理可尊。似讷始平分别路，如愚方塞是非门。刳肠祇为生灵智，剖舌多因强语言。争似息机高卧客，年来年去道长存。
白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
翔鸾阁外夕阳天，树影花光远接连。望见内家来往处，水门斜过罨楼船。
陌上朱门柳映花，帘钩半卷绿阴斜。凭郎暂驻青骢马，此是钱塘小小家。
汉家贤相重英奇，蟠木何材也见知。不意云霄能自致，空惊鹓鹭忽相随。腊雪初明柏子殿，春光欲上万年枝。独惭皇鉴明如日，未厌春光向玉墀。
簿籍谁能问，风寒趁早眠。每旬常乞假，隔月探支钱。还往嫌诗僻，亲情怪酒颠。谋身须上计，终久是归田。
佞臣巫蛊已相疑，身没湖边筑望思。今日更归何处是，年年芳草上台基。
无力摇风晓色新，细腰争妒看来频。绿阴未覆长堤水，金穗先迎上苑春。几处伤心怀远路，一枝和日送行尘。东□门外多离别，愁杀朝朝暮暮人。
夜僧同静语，秋寺近严城。世路虽多梗，玄心各自明。寒池清月彩，危阁听林声。傥许双摩顶，随缘万劫生。
高奇一百篇，造化见工全。积思游沧海，冥搜入洞天。神珠迷罔象，端玉匪雕镌。休叹不得力，离骚千古传。
云中古城郁嵯峨，塞上行吟麦秀歌。感时伤古今如此，报主怀恩奈老何！。
黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。
秋台好登望，菡萏发清池。半似红颜醉，凌波欲暮时。
鸡树烟含瑞气凝，凤池波待玉山澄。国人久倚东关望，拟筑沙堤到广陵。
飞将下天来，奇谋阃外裁。水心龙剑动，地肺雁山开。望气燕师锐，当锋虏阵摧。从今射雕骑，不敢过云堆。
青冥结根易倾倒，沃洲山中双树好。瑠璃宫殿无斧声，石上萧萧伴僧老。
从来事非物，方便名为佛。中下竞是非，上流始知屈。
幸得不锄去，孤苗守旧根。无心羡旨蓄，岂欲近名园。遇赏宁充佩，为生莫碍门。幽林芳意在，非是为人论。
仰循茅宇，俯眄乔枝。烟霞问讯，风月相知。
月落清湘棹不喧，玉杯瑶瑟奠蘋蘩。谁令力制乘轩鹤，自取机沈在槛猿。位极乾坤三事贵，谤兴华夏一夫冤。宵衣旰食明天子，日伏青蒲不为言。
狼烟篝火为边尘，烽候那宜悦妇人。厚德未闻闻厚色，不亡家国幸亡身。
美报崇本，严恭展事。受露疏坛，承风启地。絜粢登俎，醇牺入馈。介福远流，群生毕遂。
欲离烦恼三千界，不在禅门八万条。心火自生还自灭，云师无路与君销。
口浅不能食，眼深多咬人。猪膝难任重，焉堪致远行。
日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清樽幸不空。
蓦刀丛里逞全威，汝等应当善护持。火里铁牛生犊子，临歧谁解凑吾机。
泾溪石险人兢慎，终岁不闻倾覆人。却是平流无石处，时时闻说有沈沦。
凤楼南面控三条，拜表郎官早渡桥。清洛晓光铺碧簟，上阳霜叶剪红绡。省门簪组初成列，云路鸳鸾想退朝。寄谢殷勤九天侣，抢榆水击各逍遥。
小一何人识，腾腾天地间。寻常如一鹤，亦不爱青山。铁钵年多赤，麻衣带毳斑。祗闻寻五柳，时到月中还。
丛祠一炬照秦川，雨散云飞二十年。长路未归萍逐水，旧居难问草平烟。金鞍正伴桐乡客，粉壁犹怀桂苑仙。何必向来曾识面，拂尘看字也凄然。
枯骨纵横遍水湄，尽收为冢碧参差。分明为报精灵辈，好送旌旗到凤池。
河水昏复晨，河边相送频。离杯有泪饮，别柳无枝春。一笑忽然敛，万愁俄已新。东波与西日，不惜远行人。
故人江海别，几度隔山川。乍见翻疑梦，相悲各问年。孤灯寒照雨，湿竹暗浮烟。更有明朝恨，离杯惜共传。
桃花日日觅新奇，有镜何曾及画眉。祗恐轻梭难作匹，岂辞纤手遍生胝。合蝉巧间双盘带，联雁斜衔小折枝。豪贵大堆酬曲彻，可怜辛苦一丝丝。
昔从岐阳狩，簪缨满翠微。十年劳我梦，今日送师归。曳尾龟应乐，乘轩鹤谩肥。含情题小篆，将去挂岩扉。
蛮荆古服属南荒，大圣开基辟草堂。载造文明追二帝，尚余揖让补三王。
细柳肃军令，条侯信殊伦。棘门乃儿戏，从古多其人。神武今不杀，介夫如搢绅。息驾幸兹地，怀哉悚精神。
地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。
一从门馆遍投文，旋忝恩知骤出群。不道鹤鸡殊羽翼，许依龙虎借风云。命奇未便乘东律，言重终期雪北军。欲逐飘蓬向岐路，数宵垂泪恋清芬。
惭愧好意根，无自亦无他。无自身无垢，无他尘不加。常居清静地，知有不能过。旧时恶知识，总见阿弥陀。
青山日将暝，寂寞谢公宅。竹里无人声，池中虚月白。荒庭衰草遍，废井苍苔积。惟有清风闲，时时起泉石。
旧住衡州寺，随缘偶北来。夜禅山雪下，朝汲竹门开。半偈传初尽，群生意未回。唯当与樵者，杖锡入天台。
羽书传栈道，风火隔乡关。病眼那堪泣，伤心不到间。
挥毫起制来东省，蹑足修名谒外台。好著櫜鞬莫惆怅，出文入武是全才。
青云少年子，挟弹章台左。鞍马四边开，突如流星过。金丸落飞鸟，夜入琼楼卧。夷齐是何人？独守西山饿。
金钱赎得免刀痕，闻道禽鱼亦感恩。好去长江千万里，不须辛苦上龙门。
雨信清残暑，萧条古县西。早凉生浦溆，秋意满高低。前事虽堆案，闲情得溯溪。何言战未胜，空寂用还齐。
盘空千万仞，险若上丹梯。迥入天都里，回看鸟道低。他山青点点，远水白凄凄。欲下前峰暝，岩间宿锦鸡。
强歌强舞竟难胜，花落花开泪满缯。祗合当年伴君死，免教憔悴望西陵。
已得浮生到老闲，且将新句拟玄关。自知清兴来无尽，谁道淳风去不还。三百正声传世后，五千真理在人间。此心终待相逢说，时复登楼看暮山。
客自长安来，还归长安去。狂风吹我心，西挂咸阳树。此情不可道，此别何时遇。望望不见君，连山起烟雾。
世人无正心，虫网匣中琴。何以经时废，非为娱耳音。独令高韵在，谁感隙尘深。应是南风曲，声声不合今。
冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
回波尔时佺期，流向岭外生归。身名已蒙齿录，袍笏未复牙绯。
春女衒容仪，相将南陌陲。看花愁日晚，隐树怕风吹。年少徒傍来，白马黄金羁。何须久相弄，儿家夫婿知。
小径偏宜草，空庭不厌花。平生诗与酒，自得会仙家。
塞鸿归欲尽，北客始辞春。零桂虽逢竹，湘川少见人。江花铺浅水，山木暗残春。修刺辕门里，多怜尔为亲。
啄木觜距长，凤皇羽毛短。苦嫌松桂寒，任逐桑榆煖。
席箕风起雁声秋，陇水边沙满目愁。三会五更欲吹尽，不知凡白几人头。
浴鲜积翠栖灵异，石洞花宫横半空。夜光潭上明星启，风雨坛边树如洗。水淹徐孺宅恒干，绳坠洪崖井无底。主人载酒东湖阴，遥望西山三四岑。
柳，八星曲头垂似柳。近上三星号为酒，享宴大酺五星守。
绮荐银屏空积尘，柳眉桃脸暗销春。不须更学阳台女，为雨为云趁恼人。
玷玉甘长弃，朱门喜再游。过因才后重，恩合死前酬。养骥须怜瘦，栽松莫厌秋。今朝两行泪，一半血和流。
何处成吾道，经年远路中。客心犹向北，河水自归东。古戍飘残角，疏林振夕风。轻舟难载月，那与故人同。
踏曲兴无穷，调同词不同。愿郎千万寿，长作主人翁。
十年白云士，一卷紫芝书。来结崆峒侣，还期缥缈居。霞冠遗彩翠，月帔上空虚。寄谢泉根水，清泠闲有余。
却足甘为笑，闲居梦杜陵。残莺知夏浅，社雨报年登。流麦非关忘，收书独不能。自然忧旷职，缄此谢良朋。
雨滴空堦晓，无心换夕香。井梧花落尽，一半在银床。
敕勒金壁，阴山无岁华。账外风飘雪，营前月照沙。羌儿吹玉管，胡姬踏锦花。却笑江南客，梅落不归家。
西去穷胡处，嵓崖境不常。石形相对耸，天势一条长。栈底鸣流水，林端敛夕阳。虽随兵马至，未免畏豺狼。
颜子昔短命，仲尼惜其贤。杨生亦好学，不幸复徒然。谁识天地意，独与龟鹤年。
出有龙旗，入有珩佩。勿驱勿驰，惟慎惟戒。
商音姓，前怕赤霞拦。徴姓黑霞幷黑气，皆为鬼贼怕相残，不得视为闲。
独上百尺楼，目穷思亦愁。初日遍露草，野田荒悠悠。尘息长道白，林清宿烟收。回首云深处，永怀乡旧游。
东晋王家在此溪，南朝树色隔窗低。碑沈字灭昔人远，谷鸟犹向寒花啼。
炎夏寻灵境，高僧澹荡中。命棋隈绿竹，尽日有清风。流水离经阁，闲云入梵宫。此时祛万虑，直似出尘笼。
七纵七擒处，君行事可攀。亦知磨一剑，不独定诸蛮。树尽低铜柱，潮常沸火山。名须麟阁上，好去及瓜还。
佳期不定春期赊，春物夭阏兴咨嗟。愿得句芒索青女，不教容易损年华。
留情清景宴，朝罢有余闲。蝶散红兰外，萤飞白露间。墙高微见寺，林静远分山。吟足期相访，残阳自掩关。
青冥亦自守，软弱强扶持。味苦夏虫避，丛卑春鸟疑。轩墀曾不重，剪伐欲无辞。幸近幽人屋，霜根结在兹。
钓公来信自松江，三尺春鱼拨刺霜。腹内旧钩苔染涩，腮中新饵藻和香。冷鳞中断榆钱破，寒骨平分玉箸光。何事贶君偏得所，只缘同是越航郎。
一家何啻十朱轮，诸父双飞秉大钧。曾脱素衣参幕客，却为精舍读书人。离筵雒水侵杯色，征路函关向晚尘。今日山公旧宾主，知君不负帝城春。
力学烧丹二十年，辛勤方得遇真仙。便随羽客归三岛，旋听霓裳适九天。得路自能酬造化，立身何必恋林泉。予家药鼎分明在，好把仙方次第传。
草履初登南客船，铜瓶犹贮北山泉。衡阳旧寺秋归去，门鏁寒潭几树蝉。
尘压鸳鸯废锦机，满头空插丽春枝。东邻舞妓多金翠，笑翦灯花学画眉。
将军久已没，行客自兴哀。功业山长在，繁华水不回。乱藤侵废井，荒菊上丛台。借问此中事，几家歌舞来。
江上偶分袂，四回寒暑更。青山无路入，白发满头生。郢浦雁寻过，镜湖蝉又鸣。怜君未归日，杯酒若为情。
南陌春风早，东邻曙色斜。一花开楚国，双燕入卢家。眠罢梳雪髻，妆成上锦车。谁知如昔日，更浣越溪纱。
养得儿形似我形，我身枯悴子光精。生生世世常如此，争似留神养自身。
楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
圣君宵旰望时雍，丹诏西来雨露浓。宣父道高休叹凤，武侯才大本吟龙。九州似鼎终须负，万物为铜只待镕。腊后春前更何事，便看经度奏东封。
风软云不动，郡城东北隅。晚来春澹澹，天气似京都。弦管随宜有，杯觞不道无。其如亲故远，无可共欢娱。
拟向田间老此身，寒郊怨别甚于春。又闻故里朋游尽，到日知逢何处人。
阴宫何处渊，到此洞潺湲。敲碎一轮月，镕销半段天。响高吹谷动，势急歕云旋。料得深秋夜，临流尽古仙。
水天凉夜月，不是少清光。好景随人物，秦淮忆建康。
不虑天堂远，非愁地狱虚。心中一种惧，唯怕土庵庐。迥静丘荒外，寂寂远村墟。泉门一闭后，开日定知无。
红粉楼前月照，碧纱窗外莺啼。梦断辽阳音信，那堪独守空闺。恨对百花时节，王孙绿草萋萋。
筼筜红实好鸟语，银髯瘦僧貌如祖。香烟蒙蒙衣上聚，冥心缥缈入铁圄。白麏作梦枕藤屦，东峰山媪贡瓜乳。
落日事搴陟，西南投一峰。诚知秋水浅，但怯无人踪。
我衰君亦老，相忆更何言。除泥安禅力，难医必死根。梅寒争雪彩，日冷让冰痕。早晚东归去，同寻入石门。
忌满光先缺，乘昏影暂流。既能明似镜，何用曲如钩。
长截邻鸡叫五更，数般名字百般声。饶伊摇舌先知晓，也待青天明即鸣。
三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼合入青烟。吴兴卑小君应屈，为是蓬莱最后仙。
燕雁一来后，人人尽到关。如何冲腊雪，独自过商山。羸马高坡下，哀猿绝壁间。此心无处说，鬓向少年斑。
地暖雪花摧，天春斗柄回。朱泥一丸药，柏叶万年杯。旅雁辞人去，繁霜满镜来。今朝彩盘上，神燕不须雷。
华轩迩台座，顾影忝时伦。弱质偃弥旷，清风来亦频。恩辉坐凌迈，景物恣芳新。终乃愧吾友，无容私此身。
乞免五难中，制召诸天魔。灵岳不崩陷，福地更炼胎。
亲家会宾客，在席有尊卑。诸人未下箸，不得在前椅。。
湖里寻君去，樵风往返吹。树喧巢鸟出，路细葑田移。沤苎成鱼网，枯根是酒卮。老年唯自适，生事任群儿。
病闻川守贺筵开，起伴尚书饮一杯。任意少年长笑我，老人自觅老人来。
虎到前头心不惊，残阳择虱懒逢迎。东林水石未胜此，要假远公方有名。
膺门不避额逢珠，绝境由来卷轴须。早忝阿戎诗友契，趋庭曾荐祢生无。
照耀金钗簇腻鬟，见时直向画屏间。黄姑阿母能判剖，十斛明珠也是闲。
良辰不可遇，心赏更蹉跎。终日块然坐，有时劳者歌。庭前揽芳蕙，江上托微波。路远无能达，忧情空复多。
月皎昭阳殿，霜清长信宫。天行乘玉辇，飞燕与君同。别有欢娱处，承恩乐未穷。谁怜团扇妾，独坐怨秋风。
仇雠万姓遂无依，颜厚何曾解忸怩。五子既歌邦已失，一场前事悔难追。
十八贤真在，时来拂榻看。已知前事远，更结后人难。泉滴胜清磬，松香掩白檀。凭君听朝贵，谁欲厌簪冠。
虾欲吃月，保让常教圆。心明外不察，月向怀中圆。罗帏若不卷，谁道中无人。魁形下方天顶亚，二十四寸窗中月。
六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
花渐凋疏不耐风，画帘垂地晚堂空，堕阶萦藓舞愁红。腻粉半黏金靥子，残香犹煖绣薰笼，蕙心无处与人同。
紫府静沈沈，松轩思别琴。水流宁有意，云泛本无心。锦洞桃花远，青山竹叶深。不因时卖药，何路更相寻。
一杯正发吟哦兴，两盏还生去住愁。何似全家上船去，酒旗多处即淹留。
熠燿流寒火，蟋蟀动秋音。凝露如悬玉，攒菊似披金。
推校千精，热馘雷震。五帝秉钺，神公吐烟。
若道春无赖，飞花合逐风。巧知人意里，解入酒杯中。香湿胜含露，光摇似泛空。请君回首看，几片舞芳丛。
玉柱泠泠对寒雪，清商怨徴声何切。谁怜楚客向隅时，一片愁心与弦绝。
楚老相逢泪满衣，片名薄宦已知非。他乡不似人间路，应共东流更不归。
玉树歌终王气收，雁行高送石城秋。江山不管兴亡事，一任斜阳伴客愁。
海阳湖下溪，夹峰多异石。数步□□□，溶溶似云白。竹阴入□里，更觉溪已碧。吾欲漱斯流，长为避时客。
丞相南征定有无，幕中谁是骋良图。遥知贼胆纵横破，绕帐生犀一万株。
高楼吹玉箫，车马上河桥。岐路自奔隘，壶觞终寂寥。芳兰生贵里，片玉立清朝。今日台庭望，心遥非地遥。
毛骨贵天生，肌肤片玉明。见人空解笑，弄物不知名。国器嗟犹小，门风望益清。抱来芳树下，时引凤雏声。
风帘淅淅漏灯痕，一半秋光此夕分。天为素娥孀怨苦，并教西北起浮云。
马骄风疾玉鞭长，过去唯留一阵香。闲客不须烧破眼，好花皆属富家郎。
朝见一片云，暮成千里雨。凄清湿高枝，散漫沾荒土。
万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
让紫归青壁，高名四海闻。虽然无一事，得不是要君。道祗传伊字，诗多笑碧云。应怜门下客，余力亦为文。
二年同在华清下，入县门中最近邻。替饮觥筹知户小，助成书屋见家贫。夜碁临散停分客，朝浴先回各送人。僮仆使来传语熟，至今行酒校殷勤。
将军出使拥楼船，江上旌旗拂紫烟。万里横戈探虎穴，三杯拔剑舞龙泉。莫道词人无胆气，临行将赠绕朝鞭。
十月夜明深，山寒冷彻心。弃缘求大道，一衲更无衾。
若无清酒两三瓮，争向白须千万茎。麹糵销愁真得力，光阴催老苦无情。凌烟阁上功无分，伏火炉中药未成。更拟共君何处去，且来同作醉先生。
黯黯闭宫殿，霏霏荫薜萝。晓峰眉上色，春水脸前波。古树芳菲尽，扁舟离恨多。一丛斑竹夜，环佩响如何。
昨夜秋风入汉关，朔云边月满西山。更催飞将追骄虏，莫遣沙场匹马远。
远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。
扬眉斗目恶精神，捏合将来恰似真。刚被时流借拳势，不知身自是泥人。
学得丹青数万年，人间几度变桑田。桑田虽变丹青在，谁向丹青合得仙。
故人相别动相思，此地相逢岂素期。九子峰前闲未得，五谿桥上坐多时。甘泉从幸余知忝，宣室征还子未迟。且饮一杯消别恨，野花风起渐离披。
五十钱唐守，应为送老官。滥蒙辞客爱，犹作近臣看。凿落愁须饮，琵琶闷遣弹。白头虽强醉，不似少年欢。
转转无成到白头，人间举眼尽堪愁。此生已是蹉跎去，每事应从卤莽休。虽作闲官少拘束，难逢胜景可淹留。君归与访移家处，若个峰头最较幽。
我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
璿枢无停连，四序相错行。寄言赫曦景，今日一阴生。
沙泉带草堂，纸帐卷空床。静是真消息，吟非俗肺肠。园林坐清影，梅杏嚼红香。谁住原西寺，钟声送夕阳。
吏散门阁掩，鸟鸣山郡中。远念长江别，俯觉座隅空。舟泊南池雨，簟卷北楼风。并罢芳樽燕，为怆昨时同。
嫩烟轻染柳丝黄，句引花枝笑凭墙。马上王孙莫回首，好风偏逐羽林郎。
胜异恣游应未遍，路岐犹去几时还。浪花湖阔虹蜺断，柳线村深鸟雀闲。千室绮罗浮画檝，两州丝竹会茶山。眼前便是神仙事，何必须言洞府间。
昔日曾随魏伯阳，无端醉卧紫金床。东君谓我多情赖，罚向人间作酒狂。
高歌宴罢月初盈，诗情引恨情。烟露冷，水流轻，思想梦难成。罗帐袅香平，恨频生。思君无计睡还醒，隔层城。
东山水上浮，西山行不住。北斗下阎浮，是真解脱处。行路易，路易人不识。半夜日头明，不悟真疲剧。
破檗供朝爨，须怜是苦辛。晓天窥落宿，谁识独醒人。
白露边秋早，皇华戎事催。已推仙省妙，更是幕中才。出饯倾朝列，深功伫帝台。坐闻长策利，终见勒铭回。
青莎满地无三径，白发缘头忝四人。官职谬齐商岭客，姓名那重汉廷臣。圣朝寡罪容衰齿，愚叟多惭未退身。惟有门人怜钝拙，劝教沈醉洛阳春。
百姓被欺屈，三官须为申。朝朝团坐入，渐渐曲精新。断榆翻作柳，判鬼却为人。天子抱冤屈，他于陌上尘。
倒打钱塘郭，长驱白浪花。吞吴休得也，输却五千家。
临水兴不尽，虚舟可同嬉。还云与归鸟，若共山僧期。世事吾不预，此心谁得知。西峰有禅老，应见独游时。
清冬宾御出，蜀道翠微间。远雾开群壑，初阳照近关。霜潭浮紫菜，雪栈绕青山。当似遗民去，柴桑政自闲。
衔杯微动樱桃颗，咳唾轻飘茉莉香。曾见白家樊素口，瓠犀颗颗缀榴芳。
翠羽花冠碧树鸡，未明先向短墙啼。窗间谢女青蛾敛，门外萧郎白马嘶。星汉渐移庭竹影，露珠犹缀野花迷。景阳宫里钟初动，不语垂鞭上柳堤。
一面妖桃千里蹄，娇姿骏背价应齐。乍牵玉勒辞金栈，催整花钿出绣闺。去日岂无霑袂泣，归时还有顿衔嘶。婵娟躞蹀春风里，挥手摇鞭杨柳堤。
春咏敢轻裁，衔辞入半杯。已遭江映柳，更被雪藏梅。寡和真徒尔，殷忧动即来。从诗得何报，惟感二毛催。
愁眼看霜露，寒城菊自花。天风随断柳，客泪堕清笳。水净楼阴直，山昏塞日斜。夜来归鸟尽，啼杀后栖鸦。
严恭七月礼，哀恸万人心。地感胜秋气，天愁结夕阴。鼎湖龙渐远，蒙汜日初沈。唯有云韶乐，长留治世音。
髻鬟狼藉黛眉长，出兰房，别檀郎。角声呜咽，星斗渐微茫。露冷月残人未起，留不住，泪千行。
一闻周召佐明时，西望都门强策羸。天子好文才自薄，诸侯力荐命犹奇。贺知章口徒劳说，孟浩然身更不疑。唯是胜游行未遍，欲离京国尚迟迟。
暗窦养泉容决决，明园护桂放亭亭。历山居处当天半，夏里松风尽足听。
合殿恩中绝，交河使渐稀。肝肠辞玉辇，形影向金微。汉地草应绿，胡庭沙正飞。愿逐三秋雁，年年一度归。
久在仙坛下，全家是地仙。池塘来乳洞，禾黍接芝田。起看青山足，还倾白酒眠。不知尘世事，双鬓逐流年。
步步穿萝入径幽，柏高松老几人游。花开花落非僧事，自有清流对碧流。
玉甃垂钩兴正浓，碧池春暖水溶溶。凡鳞不敢吞香饵，知是君王合钓龙。
故人为吏隐，高卧簿书间。遶院唯栽药，逢僧只说山。此宵欢不接，穷岁信空还。何计相寻去，严风雪满关。
天上凤皇休寄梦，人间鹦鹉旧堪悲。平生心绪无人识，一只金梭万丈丝。
十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
炀帝行宫汴水滨，数株残柳不胜春。昨来风起花如雪，飞入宫墙不见人。
南北东西似客身，远峰高鸟自为邻。清歌一曲犹能住，莫道无心胜得人。
秾华从妇道，厘降适诸侯。河汉天孙合，潇湘帝子游。关睢方作训，鸣凤自相求。可叹凌波迹，东川遂不流。
何处春深好，春深刺史家。阴繁棠布叶，岐秀麦分花。五疋鸣珂马，双轮画轼车。和风引行乐，叶叶隼旟斜。
圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
雨霁巫山上，云轻映碧天。远风吹散又相连，十二晚峰前。暗湿啼猿树，高笼过客船。朝朝暮暮楚江边，几度降神仙。
正月今欲半，陆浑花未开。出关见青草，春色正东来。夫子且归去，明时方爱才。还须及秋赋，莫即隐嵩莱。
忆见萌芽日，还怜合抱时。旧欢如梦想，物态暗还移。素艳今无几，朱颜亦自衰。树将人共老，何暇更悲丝。
巨石何崔嵬，横桥架山顶。傍通日月过，仰望虹霓迥。圣者开津梁，谁能度兹岭。
尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空余弄玉名。
牡丹未及开时节，况是秋风莫近前。留待来年二三月，一枝和露压神仙。
初年三五夜，相知一两人。连镳出巷口，飞毂下池漘。灯光恰似月，人面倂如春。遨游终未已，相欢待日轮。
欢言欲忘别，风信忽相惊。柳浦归人思，兰陵春草生。撷芳心未及，视枕恋常盈。此去非长路，还如千里情。
依凭金地甚虔诚，忍溺空王为圣明。内殿设斋申祷祝，岂无功德及台城。
羊昙留我昔经春，各以篇章鬬五云。宾草每容闲处见，击琴多任醉中闻。钓前青翰交加倚，醉后红鱼取次分。为说风标曾入梦，上仙初著翠霞裙。
避乱无深浅，苍黄古驿东。草枯牛尚龁，霞湿烧微红。□□时时□，人愁处处同。犹逢好时否，孤坐雪蒙蒙。
千里长河一旦开，亡隋波浪九天来。锦帆未落干戈起，惆怅龙舟更不回。
上山下山去，千里万里愁。树色野桥暝，雨声孤馆秋。南北眼前道，东西江畔舟。世人重金玉，无金徒远游。
辞家远客怆秋风，千里寒云与断蓬。日暮隔山投古寺，钟声何处雨蒙蒙。
此心长爱狎禽鱼，仍候登封独著书。领郡只嫌生药少，在官长恨与山疏。成家尽是经纶后，得句应多谏诤余。见说养真求退静，溪南泉石许同居。
得罪谁人送，来时不到家。白头无侍子，多病向天涯。莽苍凌江水，黄昏见塞花。如今贾谊赋，不漫说长沙。
壶中冰始结，盘上露初圆。何意瑶池雪，欲夺鹤毛鲜。
凭槛辍繁务，晴光烟树分。中邦均禹贡，上药验桐君。满迳风转蕙，卷帘山出云。锵然玉音发，余兴在斯文。
昔别吴堤雨，春帆去较迟。江波千里绿，囗囗囗囗囗。
先皇歌舞地，今日未游巡。幽咽龙池水，凄凉御榻尘。随风秋树弃，对月老宫人。万事如桑海，悲来欲恸神。
摵摵度瓜园，依依傍竹轩。秋池不自冷，风叶共成喧。窗迥有时见，檐高相续翻。侵宵送书雁，应为稻粱恩。
湖近草侵庭，秋来道兴生。寒潮添井味，远漏带松声。放卷听泉坐，寻僧踏雪行。何年各无事，高论宿青城。
东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。
西邻年少问东邻，柳岸花堤几处新。昨夜雨多春水阔，隔江桃叶唤何人。
逸才岂凡兽，服猛愚人得。山泽生异姿，蒙戎蔚佳色。青毡持与藉，重锦裁为饰。卧阁幸相宜，温然承宴息。
瞳瞳日出大明宫，天乐遥闻在碧空。禁树无风正和暖，玉楼金殿晓光中。
陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
秋夜床前蜡烛微，铜壶滴尽晓钟迟。残光欲灭还吹着，年少宫人未睡时。
荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
洛下田园久抛掷，吴中歌酒莫留连。嵩阳云树伊川月，已校归迟四五年。
玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。
游市慵骑马，随姬入坐车。楼边听歌吹，帘外见莺花。乐眼从人闹，归心畏日斜。苍头来去报，饮伴到倡家。
大堤花月夜，长江春水流。东风正上信，春夜特来游。
巨鳌头缩翻仙翠，蟠桃烂落珊瑚地。浪溅霓旌湿鹏翅，略别千年太容易。
一派吴兴水，西来此驿分。路遥经几日，身去是孤云。雨气朝忙蚁，雷声夜聚蚊。何堪秋草色，到处重离群。
莺归树顶繁声转，雁去天边细影斜。雨拂青青行处草，烟含灼灼望中花。
相国已随麟阁贵，家风第一右丞诗。笄年解笑鸣机妇，耻见苏秦富贵时。
虚劳营殡玉山前，殡后那知已脱蝉。应是元神归洞府，更无遗魄在黄泉。灵台已得修真诀，尘世空留悟道篇。堪叹浮生今古事，北邙山下草芊芊。
肺病休疑冷，猩膻不可为。但将凉药疗，莫使小猪脂。
方袍相引到龙华，支策开襟路不赊。法味已同香积会，礼容疑在少施家。逸民羽客期皆至，疏竹青苔景半斜。究竟相依何处好，匡山古社足烟霞。
远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。
质明斋祭北风微，驺驭千群拥庙扉。玉帛才敷云淡淡，笙镛未撤雨霏霏。路边五稼添膏长，河上双旌带湿归。若出敬亭山下作，何人敢和谢玄晖。
残花啼露莫留春，尖髪谁非怨别人。若但掩关劳烛梦，宝钗何日不生尘。
巫山小女隔云别，春风松花山上发。绿盖独穿香径归，白马花竿前孑孑。蜀江风澹水如罗，堕兰谁泛相经过。南山桂树为君死，云衫浅污红脂花。
侍宴黄昏晓未休，玉阶夜色月如流。朝来自觉承恩最，笑倩傍人认绣球。
独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清晖。
九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
说四句，演毘尼，凡夫听者尽归依。天假吾师多伎术，就中草圣最狂逸。
当轩弥滉漾，孤月正裴回。谷口猿声发，风传入户来。
帝京元巳足繁华，细管清弦七贵家。此日风光谁不共，纷纷皆是掖垣花。
归骑纷纷满九衢，放朝三日为泥涂。不知雨雪江陵府，今日排衙得免无。
虞舜调清管，王褒赋雅音。参差横凤翼，搜索动人心。□□□□□，□□□□□。□□□□□，□□□□□。
高秋咸镐起霜风，秦汉荒陵树叶红。七国鬬鸡方贾勇，中原逐鹿更争雄。南山漠漠云常在，渭水悠悠事旋空。立马举鞭遥望处，阿房遗址夕阳东。
重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。
战鼓惊沙恶天色，猛士虬髯眼前黑。单于衣锦日行兵，阵头走马生擒得。幽幷少年不敢轻，虎狼窟里空手行。
合欢游璧水，同心侍华阙。飒飒似朝风，团团如夜月。鸾姿侵雾起，鹤影排空发。希君掌中握，勿使恩情歇。
寒塘沉沉柳叶疏，水暗人语惊栖凫。舟中少年醉不起，持烛照水射游鱼。
谪君愁寂似幽栖，百草当门茅舍低。夜猎将军忽相访，鹧鸪惊起绕篱啼。
听奏繁弦玉殿清，风传曲度禁林明。君王听乐棃园煖，翻到云门第几声。
圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
宾卫俨相依，横门启曙扉。灵阴蟾兔缺，仙影凤皇飞。一水秋难渡，三泉夜不归。况临青女节，瑶草更前哀。
津亭风雪霁，酒留征棹。星传指湘江，瑶琴多楚调。偏愁欲别处，黯黯颓阳照。
罢讲巡岩坞，无穷得野情。腊高犹伴鹿，夏满不归城。云朵缘崖发，峰阴截水清。自然双洗耳，唯任白毫生。
哀哉存殁苦难量，共恨沦流处异乡。可叹生涯光景促，旋嗟死路夜何长！空令肝胆摧林竹，每使心魂痛渭阳。缧绁时深肠自断，更闻凶变泪沾裳。
桂轺虽不驻，兰筵幸未开。林塘风月赏，还待故人来。
秾光醉兮，昏绵绵焉。与久乐万年春，留连兮其未央。
数片荷衣不蔽身，青山白鸟岂知贫。如今非是秦时世，更隐桃花亦笑人。
雪晴墟里竹欹斜，蜡屐徐吟到陆家。荒径埽稀堆柏子，破扉开涩染苔花。壁闲定欲图双桧，厨静空如饭一麻。拟受太玄今不遇，可怜遗恨似侯芭。
尽日行还歇，迟迟独上山。攀藤老筋力，照水病容颜。陶巷招居住，茅家许往还。饱谙荣辱事，无意恋人间。
离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
子密封侯岂所宜，能高德义必无为。当时若缚还彭氏，率土何忧不自归。
却搜文学起吾唐，暂失都城亦未妨。锦里幸为丹凤阙，幕宾徴出紫微郎。来时走马随中使，到日援毫定外方。若以掌言看谏猎，相如从此病辉光。
每夜停灯熨御衣，银熏笼底火霏霏。遥听帐里君王觉，上直钟声始得归。
玉钗重合两无缘，鱼在深潭鹤在天。得意紫鸾休舞镜，能言青鸟罢衔笺。金盆已覆难收水，玉轸长抛不续弦。若向蘼芜山下过，遥将红泪洒穷泉。
秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。
冷碧新秋水，残红半破莲。从来寥落意，不似此池边。
昨夜巫山中，失却阳台女。朝来香阁里，独伴楚王语。
水满桑田白日沈，冻云干霰湿重阴。辽东归客闲相过，因话尧年雪更深。
河清海晏少波涛，几载垂钩不得鳌。空向人间修谏草，又来江上咏离骚。笳吹古堞边声远，岳倚晴空楚色高。何事明廷有徐庶，总教三径卧蓬蒿。
十年学道困穷庐，空有长才重老儒。功业要当垂永久，利名那得在须臾。山中荆璞谁知玉，海底骊龙不见珠。寄语故人休怅怏，古来贤达事多殊。
堪忆春云十二峰，野桃山杏摘香红。王孙可念愁金锁，从放断肠明月中。
戊寅年，山头好作田。陆路成江涧，饥民死道边。鱼鳖同兔走，高岸称栽莲。但看孟夏末，庭前好闘船。
十年毛羽催颓，一旦天书召回。看看瓜时欲到，故侯也好归来。
炀帝雷塘土，迷藏有旧楼。谁家唱水调，明月满扬州。骏马宜闲出，千金好旧游。喧阗醉年少，半脱紫茸裘。
陋巷朱轩拥，衡门缇骑来。俱裁七步咏，同倾三雅杯。色动迎春柳，花发犯寒梅。宾筵未半醉，骊歌不用催。
春生岘首东，先煖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
征櫂三江暮，连樯万里回。相乌风际转，画鹢浪前开。羽客乘霞至，仙人弄月来。何当同傅说，特展巨川材。
平生志业在琴诗，头上如今有二丝。渔父尚知谿谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。
台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。
才开便落不胜黄，覆着庭莎衬夕阳。只共蝉催双鬓老，可知人已十年忙。晓窗须为吟秋兴，夜枕应教梦帝乡。蜀国马卿看从猎，肯将闲事入凄凉。
浩荡东风里，裴回无所亲。危城三面水，古树一边春。衰世难修道，花时不称贫。
一岁一归宁，凉天数骑行。河来当塞曲，山远与沙平。纵猎旗风卷，听笳帐月生。新鸿引寒色，回日满京城。
忽忆岩中雪，谁人拂薜萝。竹梢低未举，松盖偃应多。山溜随冰落，林麕带霰过。不劳闻鹤语，方奏苦寒歌。
东望青天周与秦，杏花榆叶故园春。野寺一倾寒食酒，晚来风景重愁人。
声似胡儿弹舌语，愁如塞月恨边云。闲人暂听犹眉敛，可使和蕃公主闻。
德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
朝列称多士，君家有二难。贞为台里柏，芳作省中兰。夜宿分曹阔，晨趋接武欢。每怜双阙下，雁序入鸳鸾。
三年拔薤成仁政，一日诛茅葺所居。晓岫近排吟阁冷，夜江遥响寝堂虚。唯怀避地逃多难，不羡朝天卧直庐。记得街西邻舍否，投荒南去五千余。
东门车马路，此路在浮沈。白日若不落，红尘应更深。从来名利地，皆起是非心。所以青青草，年年生汉阴。
富贵徒言久，乡闾殁后归。锦衣都未着，丹旐忽先飞。哀挽辞秦塞，悲笳出帝畿。遥知九原上，渐觉吊人稀。
静看秋江水，风微浪渐平。人间驰竞处，尘土自波成。
螺亭倚棹哭飘蓬，白浪欺船自向东。楚国蕙兰增怅望，番禺筐篚旅虚空。江城雪落千家梦，汀渚冰生一夕风。弃置侯鲭任羇束，不劳龟瓦问穷通。
江涛千叠阁千层，衔尾相随尽室登。稠树蔽山闻杜宇，午烟薰日食嘉陵。频题石上程多破，暂歇泉边起不能。如此幸非名利切，益州来日合携僧。
白石上嵌空，寒云西复东。瀑流悬住处，雏鹤失禅中。岳壁松多古，坛基雪不通。未能亲近去，拥褐愧相同。
草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
览镜容颜改，登阶气力衰。咄哉今已老，趋拜礼还亏。身似临崖树，心如念水龟。尚犹耽有漏，不肯学无为。
苍翠岧嶤逼窅冥，下方雷雨上方晴。飞流便向砌边挂，片月影从窗外行。驯鹿不知谁结侣，野禽都是自呼名。只应禅者无来去，坐看千山白发生。
万里辞家事鼓鼙，今陵驿路楚云西。江春不肯留归客，草色青青送马蹄。
世间禊事风流处，镜里云山若画屏。今日会稽王内史，好将宾客醉兰亭。
凋残精舍在，连步访缁衣。古殿门空掩，杨花雪乱飞。鹤巢松影薄，僧少磬声稀。青眼能留客，疏钟逼夜归。
鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
出一屋，入一屋，来来去去教他哭。来去祇为贪瞋痴，于今悟罢须知足。知足常须达本源，去却昔时恶知识。恶知识，将伊作，手力法施无前后，共护无生国。
昨夜南亭望，分明梦洛中。室家谁道别，儿女案尝同。忽觉犹言是，沈思始悟空。肝肠余几寸，拭泪坐春风。
南邻公子夜归声，数炬银灯隔竹明。醉凭马鬃扶不起，更邀红袖出门迎。
遥泉滴滴度更迟，秋夜霜天入竹扉。明月自随山影去，清风长送白云归。
拟诗偏不类，又送上人归。寄世同高鹤，寻仙称坏衣。雨行江草短，露坐海帆稀。正被空门缚，临岐乞解围。
何事千年遇圣君，坐令双鬓老如云。南行更入深山浅，岐路悠悠水自分。
求利有何限，将松入市来。直饶人买去，也向柳边栽。细叶犹粘雪，孤根尚惹苔。知君用心错，举世重花开。
清旦江天迥，凉风西北吹。白云向吴会，征帆亦相随。想到耶溪日，应探禹穴奇。仙书倘相示，予在此山陲。
鸟鸣花发空山里，衡岳幽人藉草时。既近浅流安笔砚，还因平石布蓍龟。千寻楚水横琴望，万里秦城带酒思。闻说潘安方寓直，与君相见渐难期。
上蔡应初击，平冈远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
独自披衣坐，更深月露寒。隔帘肠欲断，争敢下堦看。
一庙争祠两让君，几千年后转清芬。当时尽解称高义，谁敢教他莽卓闻。
知音伸久屈，觐省去光辉。津渡逢清夜，途程尽翠微。云当绵竹叠，鸟离锦江飞。肯寄书来否，原居出亦稀。
浪花如雪叠江风，社过高秋万恨中。明日便随江燕去，依依俱是故巢空。
横江西望阻西秦，汉水东连扬子津。白浪如山那可渡，狂风愁杀峭帆人。
醉袂几侵鱼子缬，飘缨长罥凤皇钗。知君欲作闲情赋，应愿将身作锦鞋。
道情六用如眉用，用处如眉始可观。人见道时如寂寞，人情全是道情安。
回看巴路在云间，寒食离家麦熟还。日暮数峰青似染，商人说是汝州山。
淮沂泗水地，梁甫汶阳东。别路青骊远，离尊绿蚁空。柳寒凋密翠，棠晚落疏红。别后相思曲，凄断入琴风。
开屏展素看梅花，淡蕊疏枝蓦蓦斜。墨散余香点酥萼，月留残影照窗纱。
知君归有处，山水亦难齐。犹去潇湘远，不闻猿狖啼。穴通茆岭下，潮满石头西。独立生遥思，秋原日渐低。
皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
闲来松间坐，看煮松上雪。时于浪花里，并下蓝英末。倾余精爽健，忽似氛埃灭。不合别观书，但宜窥玉札。
东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令賸客迷。
高僧惠我七言诗，顿豁尘心展白眉。秀似谷中花媚日，清如潭底月圆时。应观法界莲千叶，肯折人间桂一枝。漂荡秦吴十余载，因循犹恨识师迟。
弱冠下茅岭，中年道不行。旧交因贵绝，新月对愁生。旅思风飘叶，归心雁过城。惟君知我苦，何异爨桐鸣。
乱雪从教舞，回风任听吹。春寒能作底，已被柳条欺。
双流脉脉锦城开，追饯年年往复回。秪道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
溪亭四面山，横柳半溪湾。蝉响螳螂急，鱼深翡翠闲。水寒留客醉，月上与僧还。犹恋萧萧竹，西斋未掩关。
柳条拂地不须折，松树披云从更长。藤花欲暗藏猱子，柏叶初齐养麝香。
劳歌好自看，终久偶齐桓。五字若教易，一名争得难。侵窗红树老，荫砌雪花残。莫效齐僚属，东归翦钓竿。
从容心自切，饮水胜衔杯。共在山中长，相随阙下来。修身空有道，取事各无媒。不信升平代，终遗草泽才。
罢却儿女戏，放他花木生。扫地云黏帚，耕山鸟怕牛。点入旱云千国仰，力浮尘世一毫轻。
柳枝井上蟠，莲叶浦中干。锦鳞与绣羽，水陆有伤残。
人受百岁不长命，中道仍有死伤人。唯能纵情造罪过，未能修善自防身。
冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
永嘉名郡昔推名，连属荀家弟与兄。教化静师龚渤海，篇章高体谢宣城。山从海岸妆吟景，水自城根演政声。今日老输崔博士，不妨疏逸伴双旌。
下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
江浦雷声喧昨夜，春城雨色动微寒。黄鹂并坐交愁湿，白鹭群飞大剧干。晚节渐于诗律细，谁家数去酒杯宽。惟吾最爱清狂客，百遍向看意未阑。
未上亨衢独醉吟，赋成无处博黄金。家人莫问张仪舌，国士须知豫让心。照乘始堪沽善价，阳春争忍混凡音。鹍鹏鳞翼途程在，九万风云海浪深。
旧游不合到心中，把得君诗意亦同。水馆酒阑清夜月，香街人散白杨风。长绳系日虽难绊，辨口谈天不易穷。世事自随蓬转在，思量何处是飞蓬。
寒叶坠清霜，空帘著烬香。生前既无事，何事更悲伤。
王龟七宝林，唱赞愿同舟。丹景曜目精，令我心踟蹰。
达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
莲花未开时，苦心终日卷。春水徒荡漾，荷花未开展。
檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沈谢，谈微何必减宗雷。还闻拟结东林社，争奈渊明醉不来。
诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
妾命何太薄，不及宫中水。时时对天颜，声声入君耳。
清风袅袅越水陂，远树苍苍妙喜寺。自有车轮与马蹄，未曾到此波心地。
前日远别离，今日生白发。欲知万里情，晓卧半床月。常恐百虫秋，使我芳草歇。
十五年来洛下居，道缘俗累两何如。迷路心回因向佛，宦途事了是悬车。全家遁世曾无闷，半俸资身亦有余。唯是名衔人不会，毘耶长者白尚书。
调箭又呼鹰，俱闻出世能。奔狐将迸雉，扫尽古丘陵。
征南官属似君稀，才子当今刘孝威。蛮府参军趋传舍，交州刺史拜行衣。前临瘴海无人过，却望衡阳少雁飞。为报苍梧云影道，明年早送客帆归。
会面却生疑，居然似梦归。塞深行客少，家远识人稀。战马分旗牧，惊禽曳箭飞。将军虽异礼，难便脱麻衣。
济物能回造化心，驱山偃海立功深。安南真得安南界，从此蛮兵不敢侵。
天堑茫茫连沃焦，秦皇何事不安桥。钱塘渡口无钱纳，已失西兴两信潮。
天下苍生望不休，东山虽有但时游。从来海上仙桃树，肯逐人间风露秋。
湖光秋月两相和，潭面无风镜未磨。遥望洞庭山水翠，白银盘里一青螺。
汾阳旧宅今为寺，犹有当时歌舞楼。四十年来车马绝，古槐深巷暮蝉愁。
孤帆度绿氛，寒浦落红曛。江树朝来出，吴歌夜渐闻。南溟接潮水，北斗近乡云。行役从兹去，归情入雁群。
西风忽报雁双双，人世心形两自降。不为鱼肠有真诀，谁能梦梦立清江。
起时惟法起，行时共佛行。腾腾三界内，诸法自无生。
碛中有阴兵，战马时惊蹶。轻猛李陵心，摧残苏武节。黄金锁子甲，风吹色如铁。十载不封侯，茫茫向谁说。
渠水暗流春冻解，风吹日炙不成凝。凤池冷暖君谙在，二月因何更有冰。
珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
乌乌在虚飞，玄驹遂野依。名今编户籍，翠过叶生稀。
叠影重纹暎画堂，玉钩银烛共荧煌。会应得见神仙在，休下真珠十二行。
六龙齐驾得升干，须觉潜通造化权。真道每吟秋月澹，至言长运碧波寒。昼乘白虎游三岛，夜顶金冠立古坛。一载已成千岁药，谁人将袖染尘寰。
飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
石城蓑笠阻心期，落尽山花有所思。羸马二年蓬转后，故人何处月明时？风催晓雁看看别，雨胁秋蝇渐渐痴。禅智阑干市桥酒，纵然相见只相悲。
河水冰消雁北飞，寒衣未足又春衣。自怜漂荡经年客，送别千回独未归。
廷评年少法家流，心似澄江月正秋。学究天人知远识，权分盐铁许良筹。春风忆酒乌家近，好月论禅谢寺幽。清白比来谁见赏，怜君独有富人侯。
石磵泉声久不闻，独临长路雪纷纷。如今渐欲生黄发，愿脱头冠与白云。
法云寺里中元节，又是官家诞降辰。满殿香花争供养，内园先占得铺陈。
司马迁文亚圣人，三头九陌碾香尘。尽传棣萼麟兼凤，终作昌朝甫与申。楼耸娇歌疏雨过，风含和气满城春。因知寰海升平去，又见高宗梦里人。
诗心何以传，所证自同禅。觅句如探虎，逢知似得仙。神清太古在，字好雅风全。曾沐星郎许，终惭是斐然。
塞叶声悲秋欲霜，寒山数点下牛羊。映霞旅雁随疏雨，向碛行人带夕阳。边骑不来沙路失，国恩深后海城荒。胡儿向化新成长，犹自千回问汉王。
江路经庐阜，松门入虎谿。闻君寻寂乐，清夜宿招提。石镜山精怯，禅枝怖鸽栖。一灯如悟道，为照客心迷。
人厌为霖水毁溪，床边生菌路成泥。雨师一日三回到，栋里闲云岂得栖。
魂梦飘零落叶洲，北辕南柁几时休。月中青桂渐看老，星畔白榆还报秋。鹤禁有知须强进，稽峰无事莫相留。吴花越柳饶君醉，直待功成始举头。
春至金河雪似花，萧条玉塞但胡沙。晓来重上关城望，惟见惊尘不见家。
白发侵侵生有涯，青襟曾爱紫河车。自怜悟主难归去，马上看山恐到家。
等闲将度三春景，帘垂碧砌参差影。曲槛日初斜，杜鹃啼落花。恨君容易处，又话潇湘去。凝思倚屏山，泪流红脸斑。
贤为邻用国忧危，庙算无非委艳奇。两叶翠娥春乍展，一毛须去不难吹。
九曲黄河万里沙，浪淘风簸自天涯。如今直上银河去，同到牵牛织女家。
员外由来美，郎中望亦优。宁知粉署里，翻作土山头。
金花银椀饶君用，罨画罗衣尽嫂裁。觅得黔娄为妹婿，可能空寄蜀茶来。
谢相园西石径斜，知君习隐暂为家。有时出郭行芳草，长日临池看落花。春去能忘诗共赋，客来应是酒频赊。五年不见西山色，怅望浮云隐落霞。
云幽一只箭，虚空无背面。射去遍十方，要且无人见。
溪木萧条一凭阑，玉霜飞后浪花寒。钓鱼船上风烟暝，古木林中砧杵干。至竟道心方始是，空耽山色亦无端。谁如太守分忧外，时把西经尽日看。
源水丛花无数开，丹跗红萼间青梅。从今结子三千岁，预喜仙游复摘来。
闻君前日独庭争，汉帝偏知白马生。忽领簿书游太学，宁劳侍从厌承明。洛阳本自宜才子，海内而今有直声。为谢同僚老博士，范云来岁即公卿。
退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。
乐游春苑望鹅毛，宫殿如星树似毫。漫漫一川横渭水，太阳初出五陵高。
君应怪我留连久，我欲与君辞别难。白头徒侣渐稀少，明日恐君无此欢。
长安铜雀鸣，秋稼与云平。玉烛调寒暑，金风报顺成。川原呈上瑞，恩泽赐闲行。欲反重城掩，犹闻歌吹声。
不用登临足感伤，古来今往尽茫茫。未知尧桀谁臧否，可便彭殇有短长。楚垒万重多故事，汉波千叠更残阳。到头一切皆身外，只觉关身是醉乡。
不须挂岭居天末，但见涔阳在眼前。〖1〗。
非凿非疏出洞门，源深流崄合还分。高成瀑布漱逋客，清入御沟朝圣君。迸滴几山穿破石，迅飞层峤喷开云。旧斋一带连松竹，明月窗前枕上闻。
武牢关吏应相笑，个里年年往复来。若问使君何处去，为言相忆首长回。
日月背，顺吉背须凶。若背东方西面胜，背西东面获其功，南北并皆同。
夹道开洞门，弱杨低画戟。帘影竹叶起，箫声吹日色。蜂语绕妆镜，拂蛾学春碧。乱系丁香梢，满阑花向夕。
星昼陨，声震响如雷。赤白或长三五丈，忽然更有小星陪，军势若寒灰。
蜀郡将之远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。
清秋绝顶竹房开，松鹤何年去不回。惟有前峰明月在，夜深犹过半江来。
织锦歌成下翠微，岂劳西去问搘机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
天雾者，不止四时生。阳不顺时阴成雾，阴不和上雾昏沉。邪气事难精。
人回忽得信，具委书中情。羁思顿虽豁，忆君心转盈。自怜飘泊者，邂逅闭荒城。欲识肝肠断，更深听叫声。
马上乘秋欲建勋，飞狐夜鬬出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
鹤发婆娑乡里亲，相邀共看往年春。拟将儿女归来住，且是茅山见老人。
送君同上酒家楼，酩酊翻成一笑休。正是落花饶怅望，醉乡前路莫回头。
心地无非自性戒，心地无痴自性慧。心地无乱自性定，不增不减自金刚，身去身来本三昧。
武荣江畔荫祥云，宠拜天人庆郡人。五色鹤绫花上敕，九霄龙尾道边臣。英雄达处谁言命，富贵来时自逼身。更待春风飞吉语，紫泥分付与陶钧。
地僻山深古上饶，土风贫薄道程遥。不唯迁客须恓屑，见说居人也寂寥。溪畔毒沙藏水弩，城头枯树下山魈。若于此郡为卑吏，刺史厅前又折腰。
爱杀柴桑隐，名溪近讼庭。扫沙开野步，摇舸出闲汀。宿简邀诗伴，余花在酒瓶。悠然南望意，自有岘山情。
早接清班登玉陛，同承别诏直金銮。凤巢阁上容身稳，鹤鏁笼中展翅难。流落多年应是命，量移远郡未成官。惭君独不欺憔悴，犹作银台旧眼看。
借问蓬莱水，谁逢清浅年。伤心云梦泽，岁岁作桑田。
竹房谁继生前事，松月空悬过去心。秋磬数声天欲晓，影堂斜掩一灯深。
白发如今欲满头，从来百事尽应休。祗于触目须防病，不拟将心更养愁。下药远求新熟酒，看山多上最高楼。赖君同在京城住，每到花前免独游。
吃肉多病报，知者不须湌。一朝无谏地，受罪始知难。
入门通后土，正眼密呈珠。当机如电拂，方免病拪芦。
大道本无幻，常情自有魔。人皆迷著此，师独悟如何。为岳开窗阔，因虫长草多。说空空说得，空得到维摩。
苍苍中条山，厥形极奇磈。我欲涉其崖，濯足黄河水。
又过雁门北，不胜南客悲。三边上岩见，双泪望乡垂。暮角云中戍，残阳天际旗。更看飞白羽，胡马在封陲。
天之道，其象号乾方。或若分为于两半，分常别土乱征伤，人主见忧惶。
拟杯当晓起，呵镜可微寒。隔箔山樱熟，褰帷桂烛残。书长为报晚，梦好更寻难。影响输双蝶，偏过旧畹兰。
三十未封侯，颠狂遍九州。平生镆鎁剑，不报小人雠。
见说灵州战，沙中血未干。将军日告急，走马向长安。
沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖岐问远公。
恐是仙家好别离，故教迢遰作佳期。由来碧落银河畔，可要金风玉露时。清漏渐移相望久，微云未接过来迟。岂能无意酬乌鹊，惟与蜘蛛乞巧丝。
西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
小眉初展绿条稠，露压烟蒙不自由。莫是折来偏属意，依稀相似是风流。
二月春来半，宫中日渐长。柳垂金屋暖，花覆玉楼香。拂匣先临镜，调笙更炙簧。还将卢女曲，夜夜奉君王。
古人手中铸神物，百炼百淬始提出。今人不要强硎磨，莲锷星文未曾没。一弹一抚闻铮铮，老龙影夺秋灯明。何时得遇英雄主，用尔平治天下去。
注想待元老，识君恨不早。我家柱石衰，忧来学丘祷。
山深长恨少同人，览景无时不忆君。庭果自从霜后熟，野猿频向屋边闻。琴临秋水弹明月，酒就东山酌白云。仙桂算攀攀合得，平生心力尽于文。
塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。
茶爽添诗句，天清莹道心。只留鹤一只，此外是空林。
十里烟笼一径分，故人迢遰久离群。白云明月皆由我，碧水青山忽赠君。浮世宦名浑似梦，半生勤苦谩为文。北邙坡上青松下，尽是锵金佩玉坟。
泥缄紫诰御恩光，信马嘶风出洛阳。此去愿言归梓里，预凭魂梦展维桑。客程回首瞻文陛，驿路乘轺忆故乡。指日还家堪自重，恩荣昼锦贺封王。
跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
客亭门外路东西，多少喧腾事不齐。杨柳惹鞭公子醉，纻麻掩泪鲁人迷。通宵尘土飞山月，是处经营夹御堤。顷刻知音几存殁，半回依约认轮蹄。
万树鸣蝉隔岸虹，乐游原上有西风。羲和自趁虞泉宿，不放斜阳更向东。
满世黄芽人不识，识得黄芽家不贫。黄芽岂使世人识，纵识黄芽不得门。
导源径陇阪，属汭贯嬴都。下濑波常急，回圻溜亦纡。毒流秦卒毙，泥粪汉田腴。独有迷津客，怀归轸暮途。
渭水秦山照眼明，希仁何事寡诗情。只因学得虞姬婿，书字才能记姓名。
泠泠孤涧陕城东，我有飞泉此路通。行客莫惊黄叶尽，家山祇在白云中。秋声可乱鸟鱼意，远色偏依蒲稗业。过去多应不相待，殷勤重掬洒西风。
仆射陂前是传邮，去程雕鹗弄高秋。吟抛芍药裁诗圃，醉下茱萸饮酒楼。向日迥飞驹皎皎，临风谁和鹿呦呦。明年二月仙山下，莫遣桃花逐水流。
重阳开满菊花金，病起榰床惜赏心。紫蟹霜肥秋纵好，绿醅蚁滑晚慵斟。眼窥薄雾行殊倦，身怯寒风坐未禁。沈醉又成来岁约，遣怀聊作记时吟。
偶出云泉谒礼闱，篇章曾沐汉皇知。无谋静国东归去，羞过商山四老祠。
未领春闱望早清，况联戎阃控强兵。风威遍布江山静，教化高同日月明。九郡竟歌兼煮海，四方皆得共和羹。东南自此全无事，只为期年政已成。
日奇合，九地见开门。探审贼机扬虚阵，遥虚设假利偷营，鬼遁隐神兵。
青青山上松，数里不见今更逢。不见君，心相忆，此心向君君应识。为君颜色高且闲，亭亭迥出浮云间。
寒山住寒山，拾得自拾得。凡愚岂见知，丰干却相识。见时不可见，觅时何处觅。借问有何缘，却道无为力。
魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。
春早见花枝，朝朝恨发迟。及看花落后，却忆未开时。幸有抛球乐，一杯君莫辞。
马毙厩人欲就刑，百年临尽一言生。赖逢贤相能匡救，仍免吾君播恶声。
露白草犹青，淮舟倚岸停。风帆几处客，天地两河星。树静禽眠草，沙寒鹿过汀。明朝谁结伴，直去泛沧溟。
拔山力尽霸图隳，倚剑空歌不逝骓。明月满营天似水，那堪回首别虞姬。
国使翩翩随斾旌，陇西岐路足荒城。毡裘牧马胡雏小，日暮蕃歌三两声。
地势连沧海，山名号紫微。景闲僧坐久，路僻客来稀。峡影云相照，河流石自围。尘喧都不到，安得此忘归。
晚菊绕江垒，忽如开古屏。莫言时节过，白日有余馨。
旧游经丧乱，道在复何人。寒草心易折，闲云性常真。交情别后见，诗句比来新。向我桃州住，惜君东岭春。
匹马向何处，北游殊未还。寒云带飞雪，日暮雁门关。一路傍汾水，数州看晋山。知君喜初服，秪爱此身闲。
不归何慰亲，归去旧风尘。洒泪惭关吏，无言对越人。远帆花月夜，微岸水天春。莫便随渔钓，平生已苦辛。
端居碧云暮，好鸟啼红芳。满郭桃李熟，卷帘风雨香。清吟绣段句，默念芙蓉章。未得归山去，频升谢守堂。
僧临大道阅浮生，来往憧憧利与名。二十八年何限客，不曾闲见一人行。
今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
风凉津湿共微微，隔岸泉冲石窍飞。争得巨灵从野性，旧乡无此擘将归。
盘古当时有远孙，尚令今日逞家门。一车白土将泥项，十幅红旗补破裩。瓦官寺里逢行迹，华岳山前见掌痕。不须惆怅忧难嫁，待与将书问乐坤。
前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
浮世浮名能几何，致身流落向天涯。少年心壮轻为客，一日病来思在家。山顶老猿啼古木，渡头新雁下平沙。不堪吟罢西风起，黄叶满庭寒日斜。
名士竹林隈，鸣琴宝匣开。风前中散至，月下步兵来。淮海多为室，梁岷旧作台。子期如可听，山水响余哀。
郑公经纶日，隋氏风尘昏。济代取高位，逢时敢直言。道光先帝业，义激旧君恩。寂寞卧龙处，英灵千载魂。
红露花房白蜜脾，黄蜂紫蝶两参差。春窗一觉风流梦，却是同袍不得知。
万里杨柳色，出关送故人。轻烟拂流水，落日照行尘。积梦江湖阔，忆家兄弟贫。裴回灞亭上，不语自伤春。
草堂堑西无树林，非子谁复见幽心。饱闻桤木三年大，与致溪边十亩阴。
朝朝十指痛，唯署点兵符。贫贱依前在，颠狂一半无。身惭山友弃，胆赖酒杯扶。谁道从军乐，年来镊白须。
九衢尘里一书生，多达逢时拥斾旌。醉里眼开金使字，紫旗风动耀天明。
传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
昔日股肱守，朱轮兹地游。繁华日已谢，章句此空留。蔓草佳城闭，故林棠树秋。今来重垂泪，不忍过西州。
雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
养日暂裴回，畏景尚悠哉。避暑移琴席，追凉□□□。竹风依扇动，桂酒溢壶开。劳饵□飞雪，自可□□□。
念子为儒道未亨，依依心向十年兄。莫依乱世轻依托，须学前贤隐姓名。大国未知何日静，旧山犹可入云耕。不如自此同归去，帆挂秋风一信程。
三严望仗正徘徊，曙色盈盈正殿开。青琐侍香扶日出，紫霞护阙拥山来。班联鹓鹭仙官舞，影动龙蛇淑气催。禁秘天颜常咫尺，小臣愿进万年杯。
杜门朝复夕，岂是解谋身。梦不离泉石，林唯称隐沦。渐谙浮世事，转忆故山春。南国水风暖，又应生白蘋。
未明龙骨骏，幸得到神州。自有千金价，宁忘伯乐酬。虽知殊款段，莫敢比骅骝。若遇追风便，当轩一举头。
三逐乡闾五去君，莫知何地可容身。杨回不是逢英鉴，白首无成一旅人。
轻巾手自制，颜色烂含桃。先怀侬袖里，然后约郎腰。
旅葬不可问，茫茫西陇头。水云青草湿，山月白杨愁。琴信有时罢，剑伤无处留。淮南旧烟月，孤棹更逢秋。
誓扫匈奴不顾身，五千貂锦丧胡尘。可怜无定河边骨，犹是春闺梦里人。
春柳南陌态，冷花寒露姿。今朝醉城外，拂镜浓扫眉。烟湿愁车重，红油覆画衣。舞裙香不暖，酒色上来迟。
山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
记得初骑竹马年，送师来往御沟边。荆榛已失当时路，槐柳全无旧日烟。远自嵇山游楚泽，又从庐岳去闽川。新春阙下应相见，红杏花中觅酒仙。
诗家清景在新春，绿柳才黄半未匀。若待上林花似锦，出门俱是看花人。
蜀地曾闻子规鸟，宣城又见杜鹃花。一叫一回肠一断，三春三月忆三巴。
支公别墅接花扃，买得前山总未经。入户剡溪云水满，高斋咫尺蹑青冥。
四海通禅客，搜吟会草亭。撚髭孤烛白，闭目众山青。松挂敲冰杖，罏温注月缾。独愁悬旧斾，笏冷立残星。
小池谁见凿时初，走水南来十里余。楼上日斜吹暮角，院中人出锁游鱼。
乌足迟迟日宫里，天门击鼓龙蛇起。风师剪翠换枯条，青帝挼蓝染江水。蜂蝶缤纷抱香蘂，锦鳞跳掷红云尾。绣衣白马不归来，双成倚槛春心醉。
寥泬敞延英，朝班立位横。宣传无草动，拜舞有衣声。鸳瓦霜消湿，虫丝日照明。辛勤自不到，遥见似前程。
九日自佳节，扁舟无一杯。曹园旧尊酒，戏马忆高台。
叹息不相见，红颜今白头。重为西候别，方起北风愁。六月胡天冷，双城汾水流。卢谌即故吏，还复向幷州。
夏后客堂黄叶多，又怀家国起悲歌。酒前欲别语难尽，云际相思心若何。鸟下独山秋寺磬，人随大舸晚江波。南徐旧业几时到，门掩残阳积翠萝。
君游南国去，旅梦若为宁。一路随鸿雁，千峰遶洞庭。林明枫尽落，野黑烧初经。有兴寻僧否，湘西寺最灵。
秋堂复夜阑，举目尽悲端。霜堞鸟声苦，更楼月色寒。美人深别意，斗酒少留欢。明发将何赠，平生双玉盘。
何故谒司空，云山知几重。碛遥来雁尽，雪急去僧逢。清磬先寒角，禅灯彻晓烽。旧房闲片石，倚著最高松。
七泽云梦林，三湘洞庭水。自古传剽俗，有时逋恶子。令君出使车，行迈方靡靡。静言芟枳棘，慎勿伤兰芷。
石桥峰上栖玄鹤，碧阙岩边荫羽人。冰叶万条垂碧实，玉珠千日保青春。月中泣露应同浥，涧底侵云尚有尘。徒使茯苓成琥珀，不为松老化龙鳞。
有瘴多须泪，无令冷药多。细辛并地骨，犀角决明和。
有客须教饮，无钱可别沽。来时长道贳，惭愧酒家胡。
悮以音声祈远公，请将徽轸付秋风。漾漾硖流吹不尽，月华如在白波中。
蹉跎随泛梗，羁旅到西州。举翮笼中鸟，知心海上鸥。山光分首暮，草色向家秋。若更登高岘，看碑定泪流。
柱下虽为史，台中未是官。何时闻必也，早晚见任端。
欲下丹青笔，先拈宝镜寒。已经颜索寞，渐觉鬓凋残。泪眼描将易，愁肠写出难。恐君浑忘却，时展画图看。
小娃撑小艇，偷采白莲回。不解藏踪迹，浮萍一道开。
呜咽江楼角一声，微阳潋潋落寒汀。不用凭阑苦回首，故乡七十五长亭。
巫山望不极，望望下朝氛。莫辨啼猿树，徒看神女云。惊涛乱水脉，骤雨暗峰文。霑裳即此地，况复远思君。
丛篁叫寒笛，满眼塞山青。才子尊前画，将军石上铭。猎声云外响，战血雨中腥。苦乐从来事，因君一涕零。
片石丛花画不如，庇身三迳岂吾庐。主人千骑东方远，唯望衡阳雁足书。
文章国器尽琅玕，朝骑骎骎岁欲残。彩笔祗宜天上用，绣衣偏称雪中看。休惊断雁离三楚，渐入祥烟下七槃。翰苑旧知凭与说，紫金轮畔寄书难。
嗢嗢檐霤凝，丁丁窗雨繁。枕倾筒簟滑，幔飐案灯翻。唤魇儿难觉，吟诗婢苦烦。强眠终不着，闲卧暗消魂。
若非尧运及垂衣，肯许巢由脱俗机。太液始同黄鹤下，仙乡已驾白云归。还披旧褐辞金殿，却捧玄珠向翠微。羁束惭无仙药分，随车空有梦魂飞。
万丈竿头未得休，堂堂有路少人游。禅师欲达南泉去，满目青山万万秋。
红颜岁岁老金微，砂碛年年卧铁衣。白草城中春不入，黄花戍上雁长飞。
失节莫交频，鹿节黄水成。假饶用火烙，滑石镇长盈。
雪鬓年颜老，霜庭景气秋。病看妻检药，寒遣婢梳头。身外名何有，人间事且休。澹然方寸内，唯拟学虚舟。
殿宇半隳摧，门临野水开。云凝何代树，草蔽此时台。遶塔堆黄叶，沿阶积绿苔。踟蹰日将暮，栖鸟入巢来。
驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
寺阁高连黄鹤楼，檐前槛底大江流。几因秋霁澄空外，独为诗情到上头。白日有余闲送客，紫衣何啻贵封侯。别来多少新吟也，不寄南宗老比丘。
曾看南朝画国娃，古萝衣上碎明霞。而今莫共金钱鬬，买却春风是此花。
南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃。
新年欲变柳，旧客共霑衣。岁夜犹难尽，乡春又独归。寒灯映虚牖，暮雪掩闲扉。且莫乘船去，平生相访稀。
烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
丛居堂下幸君移，翠掩灯窗露叶垂。莫羡孤生在山者，无人看着拂云枝。
江上东西离别饶，旧条折尽折新条。亦知春色人将去，犹胜狂风取次飘。
砧杵闻秋夜，裁缝寄远方。声微渐湿露，响细未经霜。兰牖唯遮树，风帘不碍凉。云中望何处，听此断人肠。
夜来携手梦同游，晨起盈巾泪莫收。漳浦老身三度病，咸阳草树八回秋。君埋泉下泥销骨，我寄人间雪满头。阿卫韩郎相次去，夜台茫昧得知不。
撚玉搓琼软复圆，绿窗谁见上琴弦。慢笼彩笔闲书字，斜指瑶阶笑打钱。炉面试香添麝炷，舌头轻点贴金钿。象床珍簟宫棋处，拈定文楸占角边。
静坐黔城北，离仁半岁彊。雾中红黍熟，烧后白云香。多病如何好，无心去始长。寂寥还得句，溪上寄三张。
置琴曲几上，慵坐但含情。何烦故挥弄，风弦自有声。
诗人推上第，新榜又无君。鹤髪他乡老，渔歌故国闻。平江流晓月，独鸟伴余云。且了髫年志，沙鸥未可群。
黄芽不是铅，二舞会生丹田。若求巨胜法，铅汞须自然。顾非世间有，不问愚与贤。日魂与月华，识者皆神仙。
夷陵城阙倚朝云，战败秦师纵火焚。何事三千珠履客，不能西御武安君。
愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。
高居称君子，潇洒四无邻。丞相栋梁久，使君桃李新。凝情看丽句，驻步想清尘。况是寒天客，楼空无主人。
冀州飞檄傲英雄，却把文辞事邺宫。纵道笔端由我得，九泉何面见袁公。
仙教生为门，仙宗静为根。持心若妄求，服食安足论。铲惑有灵药，饵真成本源。自当出尘网，驭凤登昆仑。
春鸠鸣野树，细雨入池塘。潭上花微落，溪边草更长。梳风白鹭起，拂水彩鸳翔。最羡归飞燕，年年在故乡。
淮南频送别，临水惜残春。攀折隋宫柳，淹留秦地人。含情归上国，论旧见平津。更接天津近，余花映绶新。
离别念同嬉，芬荣欲共持。独攀南国树，遥寄北风时。林惜迎春早，花愁去日迟。还闻折梅处，更有棣华诗。
残腊雪纷纷，林间起送君。苦吟行迥野，投迹向寒云。绝顶晴多去，幽泉冻不闻。唯应草堂寺，高枕脱人群。
池中赤鲤庖所捐，琴高乘去飞上天。命逢福世丁溢恩，簪巾藉绮升曲筵。恩厚德深委如山，洁诚洗志期暮年，乌臼马角宁足言。
昔别是何处，相逢皆老夫。故人还寂寞，削迹共艰虞。自失论文友，空知卖酒垆。平生飞动意，见尔不能无。
帝子潇湘去不还，空余秋草洞庭间。淡扫明湖开玉镜，丹青画出是君山。
去年湖水满，此地覆行舟。万怪吹高浪，千人死乱流。谁能问帝子，何事宠阳侯。渐恐鲸鲵大，波涛及九州。
野堂吟罢独行行，点水微微冻不鸣。十里溪山新雪后，千家襟袖晓寒生。只宜醉梦依华寝，可称羸蹄赴宿程。日苦几多心下见，那堪岁晏又无成。
风惹闲云半谷阴，岩西隐者醉相寻。草衰乍觉径增险，叶尽却疑溪不深。
九土雄师竟若何，未如良牧与天和。月留清俸资家少，岁计阴功及物多。四野绿云笼稼穑，千山明月静干戈。行人耳满新安事，尽是无愁父老歌。
少小带经锄，本将兄共居。缘遭他辈责，剩被自妻疏。抛绝红尘境，常游好阅书。谁能借斗水，活取辙中鱼。
虽是应，还则应他方。也是彼赢吾负家，候其风止或攻傍，不可不参详。
朔雪寒断指，朔风劲裂冰。胡中射雕者，此日犹不能。翩翩羽林儿，锦臂飞苍鹰。挥鞭快白马，走出黄河凌。
淅淅梦初惊，幽窗枕簟清。更无人共听，秪有月空明。急想穿岩曲，低应过石平。欲将琴强写，不是自然声。
轻唇利舌傍侯门，送谄承颜日月新。爱与大官添弟子，能将小药献夫人。秤头不放分毫过，对面常如割骨贫。更有一般奸太，聚钱唯趁买金银。
烧火掩关坐，穷居客访稀。冻云愁暮色，寒日淡斜晖。穿牖竹风满，遶庭云叶飞。已嗟周一岁，羇寓尚何依。
白团扇，今来此去捐。愿得入郎手，团圆郎眼前。
寒松耸拔倚苍岑，绿叶扶疏自结阴。丁固梦时还有意，秦王封日岂无心。常将正节栖孤鹤，不遣高枝宿众禽。好是特凋群木后，护霜凌雪翠逾深。
今朝一百五，出户雨初晴。舞爱双飞蝶，歌闻百啭莺。江深青草岸，花满白云城。为政多孱懦，应无酷吏名。
常思剑浦越清尘，豆蔻花红十二春。昆玉已成廊庙器，涧松犹是薜萝身。虽同橘柚依南土，终愧魁罡近北辰。好向昌时荐遗逸，莫教千古吊灵均。
野竹攒石生，含烟暎江岛。翠色落波深，虚声带寒早。龙吟曾未听，凤曲吹应好。不学蒲柳凋，贞心尝自保。
金缕架裟国大师，能销坏宅火烧时。复来拥膝说无住，知向人天何处期。
威仪何贵重，一室贮水清。终日松杉径，自多虫蚁行。像前孤立影，钟外数珠声。知悟修来事，今为第几生。
萧萧白发出宫门，羽服星冠道意存。霄汉九重辞凤阙，云山何处访桃源。瑶池醉月劳仙梦，玉辇乘春却帝恩。回首吹箫天上伴，上阳花落共谁言。
仙台下见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。
见人初解语呕哑，不肯归眠恋小车。一夜娇啼缘底事，为嫌衣少缕金华。
漂泊楚水来，舍舟坐高馆。途穷在中路，孤征慕前伴。风雨一留宿，关山去欲懒。淮南木叶飞，夜闻广陵散。
田家喜雨足，邻老相招携。泉溢沟塍坏，麦高桑柘低。呼儿催放犊，宿客待烹鸡。搔首蓬门下，如将轩冕齐。
杨柳枝，芳菲节，可恨年年赠离别。一叶随风忽报秋，纵使君来岂堪折。
洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。
一夜韶姿著水光，谢家春草满池塘。细挑泉眼寻新脉，轻把花枝嗅宿香。蝶欲试飞犹护粉，莺初学啭尚羞簧。分明不得同君赏，尽日倾心羡索郎。
华清高树出离宫，南陌柔条带暖风。谁见轻阴是良夜，瀑泉声畔月明中。
上序披林馆，中京视物华。竹窗低露叶，梅迳起风花。景落春台雾，池侵旧渚沙。绮筵歌吹晚，暮雨泛香车。
青海长云暗雪山，孤城遥望玉门关。黄沙百战穿金甲，不破楼兰终不还。
药径深红藓，山窗满翠微。羡君花下酒，蝴蝶梦中飞。
信工祝，永颂声。来祖考，听和平。相百辟，贡九瀛。神休委，帝孝成。
文战偶未胜，无令移壮心。风尘辞帝里，舟檝到家林。过楚寒方尽，浮淮月正沈。持杯话来日，不听洞庭砧。
绿杨新草路，白发故乡人。既壮还应老，游梁复滞秦。逢花莫漫折，能有几多春。
高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。
春过也，共惜艳阳年。犹有桃花流水上，无辞竹叶醉樽前，惟待见青天。
古树何人种，清阴减昔时。莓苔根半露，风雨节偏危。虫蠹心将穴，蝉催叶向衰。樵童不须翦，聊起邵公思。
昔事东流共不回，春深独向渼陂来。乱前别业依稀在，雨里繁花寂寞开。却展渔丝无野艇，旧题诗句没苍苔。潸然四顾难消遣，秪有佯狂泥酒杯。
再寻招隐地，重会息心期。樵客问归日，山僧记别时。野云阴远甸，秋雨涨前陂。勿谓探形胜，吾今不好奇。
青天荡荡高且虚，上有白日无根株。流光暂出还入地，催我少年不须臾。与君相逢不寂寞，衰老不复如今乐。玉卮盛酒置君前，再拜愿君千万年。
虽入秦帝宫，不上秦帝床。夜夜玉窗里，与他卷衣裳。
竹映风窗数阵斜，旅人愁坐思无涯。夜来留得江湖梦，全为干声似荻花。
含情遥夜几人知，闲咏风流小谢诗。还似霓旌下烟露，月边吹落上清词。
天河分，忽若似枪尖。兵世当兴逢此兆，诸川郡府见忧煎。涂炭遍山川。
子黑根白花叶青，仙家惜似掌中珍。真汞煮作硬砂子，白体成庚重不轻。
翠色凛空庭，披衣独绕行。取从山顶崄，栽得道心生。未弱幽泉韵，焉论别木声。霜天残月在，转影入池清。
世上方传教，山中未得归。闲花飘讲席，驯鸽污禅衣。积雨谁过寺，残钟自掩扉。寒来垂顶帽，白发剃应稀。
在郡多殊称，无人不望回。离城携客去，度岭担猿来。障写经冬蘂，瓶缄落暑梅。长安有归宅，归见锁青苔。
华省称前任，何惭削一麾。沧洲失孤垒，白发出重围。苦节翻多难，空山自喜归。悠悠清汉上，渔者日相依。
客程终日风尘苦，蓬转还家未有期。林色晓分残雪后，角声寒奏落帆时。月高星使东看远，云破霜鸿北度迟。流荡此心难共说，千峰澄霁隔琼枝。
有势不烦意，欺他必自危。但看木里火，出则自烧伊。
早随真侣集蓬瀛，阊阖门开尚见星。龙尾楼台迎晓日，鳌头宫殿入青冥。暗惊凡骨升仙籍，忽讶麻衣谒相庭。百辟敛容开路看，片时辉赫胜图形。
翼翼宸恩永，煌煌福地开。离光升宝殿，震气绕香台。上界幡花合，中天伎乐来。愿君无量寿，仙乐屡徘徊。
白发照乌纱，逢人只自嗟。官闲如致仕，客久似无家。夜雨孤灯梦，春风几度花。故园归有日，诗酒老生涯。
山寺秋时后，僧家夏满时。清凉多古迹，几处有新诗。
同事空王岁月深，相思远寄定中吟。遥知清净中和化，祗用金刚三昧心。
非唯吴起与穰苴，今古推排尽不如。白马知无髀上肉，黄巾泣向箭头书。二年战地成桑茗，千里荒榛作比闾。功业更多身转贵，伫看幢节引戎车。
桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
作尉年犹少，无辞去路赊。渔舟县前泊，山吏日高衙。幽景临谿寺，秋蝉织杼家。行程须过越，先醉镜湖花。
桃李风多日欲阴，百劳飞处落花深。贫居静久难逢信，知隔春山不可寻。
玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
今古同嘉节，欢娱但异名。陶公缘绿醑，谢傅为苍生。酒泛金英丽，诗通玉律清。何言辞物累，方系万人情。
竹里行厨洗玉盘，花边立马簇金鞍。非关使者征求急，自识将军礼数宽。百年地辟柴门迥，五月江深草阁寒。看弄渔舟移白日，老农何有罄交欢。
送别未能旋，相望连水口。船行欲映洲，几度急摇手。
卧疾尝晏起，朝来头未梳。见君胜服药，清话病能除。低柳共系马，小池堪钓鱼。观棋不觉暝，月出水亭初。
故人南郡去，去索作碑钱。本卖文为活，翻令室倒悬。荆扉深蔓草，土锉冷疏烟。老罢休无赖，归来省醉眠。
乞巧望星河，双双并绮罗。不嫌针眼小，只道月明多。
霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。
一湾溪水出岩泉，前洞沉沉后洞连。可惜秦人不曾到，空留名迹在桃川。
钓船抛却异乡来，拟向何门用不才。日晚独登楼上望，马蹄车辙满尘埃。
谷雨春光晓，山川黛色青。叶间鸣戴胜，泽水长浮萍。暖屋生蚕蚁，喧风引麦葶。鸣鸠徒拂羽，信矣不堪听。
闻道山阴会，仍为火忌辰。途中甘弃日，江上苦伤春。流水翻催泪，寒灰更伴人。丹心终不改，白发为谁新。
一树红花暎绿波，晴明骑马好经过。今朝几许风吹落，闻道萧郎最惜多。
道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一迳花。且卖湖田酿春酒，与君书剑是生涯。
古寺僧牢落，空房客寓居。故人供禄米，邻舍与园蔬。双树容听法，三车肯载书。草玄吾岂敢，赋或似相如。
泉声宜远听，入夜对支公。断续来方尽，潺湲咽又通。何年出石下，几里在山中。君问穷源处，禅心与此同。
无宦无名拘逸兴，有歌有酒任他乡。看看万里休征戍，莫向新词寄断肠。
万物承春各鬬奇，百花分贵近亭池。开时若也姮娥见，落日那堪公子知。诗客筵中金盏满，美人头上玉钗垂。不同寒菊舒重九，只拟清香泛酒卮。
懒修珠翠上高台，眉月连娟恨不开。纵使东巡也无益，君王自领美人来。
情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
万畦新稻傍山村，数里深松到寺门。幸有香茶留穉子，不堪秋草送王孙。烟尘怨别唯愁隔，井邑萧条谁忍论。莫怪临歧独垂泪，魏舒偏念外家恩。
九气分为九色霞，五灵仙驭五云车。春风因过东君舍，偷样人间染百花。
郎官何逊最风流，爱月怜山不下楼。三佐戎旃换朱绂，一辞兰省见清秋。桂生岩石本潇洒，鹤到烟空更自由。休向西斋久闲卧，满朝倾盖是依刘。
修修修得到乾乾，方号人间一醉仙。世上光阴催短景，洞中花木任长年。形飞峭壁非凡骨，神在玄宫别有天。唯愿先生频一顾，更玄玄外问玄玄。
车渠地无尘，行至瑶池滨。森森椿树下，白龙来嗅人。
賸有临池兴，人称协律郎。至今蝌蚪迹，犹带墨痕香。
堂西长笋别开门，堑北行椒却背村。梅熟许同朱老吃，松高拟对阮生论。
数歇度烟水，渐非尘俗间。泉声入秋寺，月色遍寒山。石路几回雪，竹房犹闭关。
太皞御气，句芒肇功。苍龙青旗，爰候祥风。律以和应，神以感通。鼎俎修蚃，时惟礼崇。
长安清明好时节，只宜相送不宜别。恶心床上铜片明，照见离人白头发。
移家近汉阴，不复问华簪。买酒宜城远，烧田梦泽深。暮山逢鸟入，寒水见鱼沈。与物皆无累，终年惬本心。
南土多为寇，西江尽畏途。山行阻篁竹，水宿碍萑蒲。使越才应有，征蛮力岂无。空传人赠剑，不见虎衔珠。
蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
绿树南阳道，千峰势远随。碧溪风澹态，芳树雨余姿。野渡云初暖，征人袖半垂。
石溪同夜泛，复此北斋期。鸟绝吏归后，蛩鸣客卧时。鏁城凉雨细，开印曙钟迟。忆此漳川岸，如今是别离。
酒礼惭先祭，刑书已旷官。诏驰黄纸速，身在绛纱安。圣位登堂静，生徒跪席寒。庭槐暂摇落，幸为入春看。
蝉啸秋云槐叶齐，石榴香老庭枝低。流霞色染紫罂粟，黄蜡纸苞红瓠犀。玉刻冰壶含露湿，斒斑似带湘娥泣。萧娘初嫁嗜甘酸，嚼破水精千万粒。
隔户杨柳弱袅袅，恰似十五女儿腰。谁谓朝来不作意，狂风挽断最长条。
岩居何啻好，野性本规闲。青松生户侧，奔泉涌砌间。老父循浑沌，稚子服斒斓。自得为巢许，无劳买却山。
四序风光总是愁，鬓毛衰飒涕横流。此书未到心先到，想在孤城海岸头。
伏兵气，浑浑又能圆。黑气中间环赤色，又如赤杵黑霞连，其下立戈鋋。
兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
别来春半，触目愁肠断。砌下落梅如雪乱，拂了一身还满。雁来音信无凭，路遥归梦难成。离恨却如春草，更行更远还生。
泽国路岐当面苦，江城砧杵入心寒。不知白发谁医得，为问无情岁月看。
不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。
乘舟维夏口，烟野独行时。不见头陀寺，空怀幼妇碑。
青春衣绣共称宜，白首垂丝恨不遗。江上几回今夜月，镜中无复少年时。生还北阙谁相引，老向南邦众所悲。岁岁任他芳草绿，长沙未有定归期。
钱烬满庭人醮罢，西峰凉影月沉沉。到来往事碑中说，坛畔徘徊秋正深。
回头语春风，莫向新花丛。我见朱颜人，多金亦成翁。
平吞六国更何求，童女童男问十洲。沧海不回应怅望，始知徐福解风流。
因韩为赵两游秦，十月冰霜渡孟津。纵使鸡鸣遇关吏，不知余也是何人。
杀声沈后野风悲，汉月高时望不归。白骨已枯沙上草，家人犹自寄寒衣。
秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。
道院竹繁教略洗，鸣琴酌酒看扶疏。不图结实来双凤，且要长竿钓巨鱼。锦箨裁冠添散逸，玉芽修馔称清虚。有时记得三天事，自向琅玕节下书。
春草空祠墓，荒林唯鸟飞。记年碑石在，经乱祭人稀。野鼠缘朱帐，阴尘盖画衣。近门潭水黑，时见宿龙归。
新命起高眠，江湖空浩然。木衰犹有菊，燕去即无蝉。分察千官内，孤怀远岳边。萧条人外寺，暌阻又经年。
鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。
大麦干枯小麦黄，妇女行泣夫走藏。东至集壁西梁洋，问谁腰镰胡与羌。岂无蜀兵三千人，部领辛苦江山长。安得如鸟有羽翅，托身白云还故乡。
眷言君失德，骊邑想秦余。政烦方改篆，愚俗乃焚书。阿房久已灭，阁道遂成墟。欲厌东南气，翻伤掩鲍车。
寥落故人宅，重来身已亡。古苔残墨沼，深竹旧书堂。秋色池馆静，雨声云木凉。无因展交道，日暮倍心伤。
睥睨江鸦集，堂皇海燕过。减衣怜蕙若，展帐动烟波。日烈忧花甚，风长奈柳何。陈遵容易学，身世醉时多。
阴阴垂露迹，苔壁几年书。种树青松老，传衣白发居。字工穷八体，诗律继三闾。岂是多年学，真空任性理余。
旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。
上方人海外，苔径上千层。洞壑有灵药，房廊无老僧。古岩雕素像，乔木挂寒灯。每到思修隐，将回苦不能。
风竹松烟昼掩关，意中长似在深山。无人不怪长安住，何独朝朝暮暮间。
憔悴远归客，殷勤欲别杯。九星坛下路，几日见重来。
西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
县城南面汉江流，江涨开成南雍州。才子乘春来骋望，群公暇日坐销忧。楼台晚映青山郭，罗绮晴骄绿水洲。向夕波摇明月动，更疑神女弄珠游。
四海皆忙几个闲，时人口内说尘缘。知君有道来山上，何似无名住世间。十二楼台藏秘诀，五千言内隐玄关。方知鼎贮神仙药，乞取刀圭一粒看。
独泛扁舟映绿杨，嘉陵江水色苍苍。行看芳草故乡远，坐对落花春日长。曲岸危樯移渡影，暮天栖鸟入山光。今来谁识东归意，把酒闲吟思洛阳。
逐客指天涯，人间此路赊。地图经大庾，水驿过长沙。腊月雷州雨，秋风桂岭花。
寺凉高树合，卧石绿阴中。伴鹤惭仙侣，依僧学老翁。鱼沈荷叶露，鸟散竹林风。始悟尘居者，应将火宅同。
汉文思贾傅，贾傅遂生还。今日又如此，送君非等闲。云寒犹惜雪，烧猛似烹山。应笑无机者，腾腾天地间。
抽刀剑，血点自然生。战有大功须在近，又兼铃铎不摇鸣，遇战必须赢。
余家有一窟，窟中无一物。净洁空堂堂，光华明日日。食养微躯，布裘遮幻质。任你千圣现，我有天真佛。
大尧登宝位，麟凤焕宸居。海曲霑恩泽，还生比目鱼。
笑我田舍儿，头颊底絷涩。巾子未曾高，腰带长时急。非是不及时，无钱趁不及。一日有钱财，浮图顶上立。
鄂渚逢游客，瞿塘上去船。峡深明月夜，江静碧云天。旧俗巴渝舞，新声蜀国弦。不堪挥惨恨，一涕自潸然。
碧山学士焚银鱼，白马却走身岩居。古人已用三冬足，年少今开万卷余。晴云满户团倾盖，秋水浮阶溜决渠。富贵必从勤苦得，男儿须读五车书。
不负三光不负人，不欺神道不欺贫。有人问我修行法，只种心田养此身。
闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。
藤花浪拂紫茸条，菰叶风翻绿剪刀。闲弄水芳生楚思，时时合眼咏离骚。
暴殄犹来是片时，无人向此略迟疑。流金铄石玉长润，败柳凋花松不知。但保行藏天是证，莫矜纤巧鬼难欺。近来更得穷经力，好事临行亦再思。
我泛镜湖日，未生千里莼。时无贺宾客，谁识谪仙人。吟对四时雪，忆游三岛春。恶闻忘越事，洗耳大江滨。
怅然高阁望，已掩东城关。春风偏送柳，夜景欲沈山。
铭旌归故里，猿鸟亦凄然。已葬桐江月，空回建水船。客传为郡日，僧说读书年。恐有吟魂在，深山古木边。
城枕溪流更浅斜，丽谯连带邑人家。经冬野菜青青色，未腊山梅处处花。虽免嶂云生岭上，永无音信到天涯。如今岁晏从羁滞，心喜弹冠事不赊。
银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
路傍寒食行人尽，独占春愁在路旁。马上垂鞭愁不语，风吹百草野田香。
年光何太急，倏忽又青春。明月谁为主，江山暗换人。莺花潜运老，荣乐渐成尘。遥忆朱门柳，别离应更频。
万事非京国，千山拥丽谯。佩刀看日晒，赐马傍江调。言语多重译，壶觞每独谣。沿流如著翅，不敢问归桡。
九剑盈庭酒满卮，戍人归日及瓜时。元戎静镇无边事，遣向营中偃画旗。
古瑟在匣谁复识，玉柱颠倒朱丝黑。千年曲谱不分明，乐府无人传正声。秋虫暗穿尘作色，腹中不辨工人名。几时天下复古乐，此瑟还奏云门曲。
烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
万里休言道路赊，有谁教汝度流沙。只今中国方多事，不用无端更乱华。
自从君弃妾，憔悴不羞人。唯余坏粉泪，未免映衫匀。
董双成一妙，历历韵风篁。清露鹤声远，碧云仙吹长。气侵银项湿，膏胤漆瓢香。曲罢不知处，巫山空夕阳。
江岸一相见，空令惜此分。夕阳行带月，酌水少留君。野地初烧草，荒山过雪云。明年还调集，蝉可在家闻。
香饵缀金钩，日中悬者几。盈川是毒流，细大同时死。不唯空饲犬，便可将贻蚁。苟负竭泽心，其他尽如此。
岭上青松手自栽，已能苍翠映莓苔。岁寒本是君家事，好送清风月下来。
草枯秋塞上，望见渔阳郭。胡马嘶一声，汉兵泪双落。谁为吮痈者，此事令人薄。
雁响遥天玉漏清，小纱窗外月胧明，翠帏金鸭炷香平。何处不归音信断，良宵空使梦魂惊，簟凉枕冷不胜情。
瘦马频嘶灞水寒，灞南高处望长安。何人更结王生袜，此客虚弹贡氏冠。江上蟹螯沙渺渺，坞中蜗壳雪漫漫。旧交已变新知少，却伴渔郎把钓竿。
芙蓉骚客空留怨，芍药诗家只寄情。谁似天才李山甫，牡丹属思亦纵横。
百里清溪口，扁舟此去过。晚潮风势急，寒叶雨声多。戍出山头鼓，樵通竹里歌。不堪无酒夜，回首梦烟波。
二八能歌得进名，人言选入便光荣。岂知妃后多娇妒，不许君前唱一声。
无为洞口春水满，无为洞傍春云白。爱此踟蹰不能去，令人悔作衣冠客。洞傍山僧皆学禅，无求无欲亦忘年。欲问其心不能问，我到山中得无闷。
行坐不相遗，辕门载笔时。雅知难更遇，旧分合长思。梦即重寻熟，书常转达迟。山斋终拟到，何日遂心期。
方丈萧萧落叶中，暮天深巷起悲风。流年不尽人自老，外事无端心已空。家近小山当海畔，身留环卫荫墙东。遥闻相访频逢雪，一醉寒宵谁与同。
急管更须吹，杯行莫遣迟。酒光红琥珀，江色碧琉璃。日影浮归櫂，芦花罥钓丝。山公醉不醉，问取葛彊知。
石上生芽二月中，蒙山顾渚莫争雄。封题寄与杨司马，应为前衔是相公。
倚空高槛冷无尘，往事闲征梦欲分。翠色本宜霜后见，寒声偏向月中闻。啼猿想带苍山雨，归鹤应和紫府云。莫向东园竞桃李，春光还是不容君。
煖风入烟花漠漠，白人梳洗寻常薄。泥郎为插珑璁钗，争教一朵牙云落。
花未发，增所思，及见花开转益悲。花开未发尚有期，独我情怀未见时。
不从桓公猎，何能伏虎威。一朝沟陇出，看取拂云飞。
家寄五湖间，扁舟往复还。年年生白发，处处上青山。去国空知远，安身竟不闲。更悲江畔柳，长是北人攀。
一溪春水彻云根，流出桃花片片新。若到长生是虚语，洞中争得有秦人。
已叹良时晚，仍悲别酒催。暖芳随日薄，轻片逐风回。黛敛愁歌扇，妆残泣镜台。繁阴莫矜衒，终是共尘埃。
闻说南中事，悲君重窜身。山村枫子鬼，江庙石郎神。童稚留荒宅，图书托故人。青门好风景，为尔一沾巾。
极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
求闲身未得，此日到京东。独在钟声外，相逢树色中。谁言人渐老，所向意皆同。月上因留宿，移床对药丛。
贾子命堪悲，唐人独解诗。左迁今已矣，清绝更无之。毕竟吾犹许，商量众莫疑。嘉陵四十字，一一是天资。
越王宫里如花人，越水谿头采白蘋。白蘋未尽人先尽，谁见江南春复春。
天降贤人佐圣时，自然声教满华夷。英明不独中朝仰，清重兼闻外国知。凉夜酒醒多对月，晓庭公退半吟诗。梁城东下虽经战，风俗犹传守旧规。
香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
分擘山河即渐开，许昌基业已倾颓。黄金车与斑斓耳，早个须知入谶来。
清泉流眼底，白道倚岩棱。后夜禅初入，前溪树折冰。南凉来的的，北魏去腾腾。敢把吾师意，密传门外僧。
又挂寒帆向锦川，木兰舟里过残年。自修姹姹炉中物，拟作飘飘水上仙。三峡浪喧明月夜，万州山到夕阳天。来年的有荆南信，回札应缄十色笺。
兵行次，众鸟覆于营。必有大军来撃我，皂旗黄杆引师行，禳厌必登程。
峰嶂徘徊霞景新，一潭寒水绝纤鳞。朱字灵书千万轴，苍髯道士两三人。芝童解说壶中事，玉管能留天上春。眼见仙丹求不得，汉家簪绂在羸身。
斜日半飞合，高帘轻翳空。清香芙蓉水，碧冷琅玕风。绝岸派沿洑，修廊趾崇隆。唯当饵仙术，坐作朱颜翁。
西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟遶，归山意亦休。
云横峭壁水平铺，渡口人家日欲晡。却忆往年看粉本，始知名画有工夫。
失运庐陵厄，乘时武后尊。五丁扶造化，一柱正乾坤。上保储皇位，深然国老勋。圣朝虽百代，长合问王孙。
玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。
将军梦，鱼变作蛟龙。百战自然皆百胜，相敌来捉必无凶，大将职加封。
欲出穷吾道，东西自未能。卷书唯对鹤，开画独留僧。落叶和云扫，秋山共月登。何年石上水，夜夜滴高层。
筠管参差排凤翅，月堂凄切胜龙吟。最宜轻动纤纤玉，醉送当观滟滟金。缑岭独能征妙曲，嬴台相共吹清音。好将宫征陪歌扇，莫遣新声郑卫侵。
水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
吹笛秋山风月清，谁家巧作断肠声。风飘律吕相和切，月傍关山几处明。胡骑中宵堪北走，武陵一曲想南征。故园杨柳今摇落，何得愁中曲尽生。
虢田留古宅，入夜足秋风。月影来窗里，灯光落水中。征诗逢谢客，饮酒得陶公。更爱疏篱下，繁霜湿菊丛。
羊马群中觅人道，雁门关外绝人家。昔时闻有云中郡，今日无云空见沙。
贤哲论独诞，吾宗次定今。诗吟天地广，觉印果因深。教演归恭敬，名标中外钦。既能施六度，了悟达双林。
忆奉莲花座，兼闻贝叶经。岩光分蜡屐，涧响入铜缾。日下徒推鹤，天涯正对萤。鱼山羡曹植，眷属有文星。
八月涛声吼地来，头高数丈触山回。须臾却入海门去，卷起沙堆似雪堆。
俗吏闲居少，同人会面难。偶随香署客，来访竹林欢。暮馆花微落，春城雨暂寒。瓮间聊共酌，莫使宦情阑。
蟪蛄宁与雪霜期，贤哲难教俗士知。可怜贞观太平后，天且不留封德彝。
且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
贤宰宰斯邑，政闻闾里间。都缘民讼少，长觉吏徒闲。帆落樽前浦，钟鸣枕上山。回舟却惆怅，数宿钓鱼湾。
云木苍苍数万株，此中言命的应无。人生不得如松树，却遇秦封作大夫。
真卿张荐李昼春谿与岸平，初月出谿明。璧彩寒仍洁，金波夜转清。孤光远近满，练色往来轻。望望随兰櫂，依依出柳城。
落花流水认天台，半醉闲吟独自来。惆怅仙翁何处去，满庭红杏碧桃开。
石路泉流两寺分，寻常钟磬隔山闻。山僧半在中峰住，共占青峦与白云。
故向箕山访许由，林泉物外自清幽。松上挂瓢枝几变，石间洗耳水空流。绿苔唯见遮三径，青史空传谢九州。缅想古人增叹惜，飒然云树满岩秋。
淮南卧理后，复逢君姓汲。文采非寻常，志愿期卓立。深江东泛舟，夕阳眺原隰。夏夜言诗会，往往追不及。
利及生人无更为，落花流水旧城池。逍遥楼上雕龙字，便是羊公堕泪碑。
真人俄整舃，双鹤屡飞翔。恐入壶中住，须传肘后方。霓裳云气润，石径术苗香。一去何时见，仙家日月长。
鱼钥兽环斜掩门，萋萋芳草忆王孙。醉凭青琐窥韩寿，闲掷金梭恼谢鲲。不夜珠光连玉匣，辟寒钗影落瑶尊。欲知肠断相思处，役尽江淹别后魂。
桂檝中流望，空波两畔明。林开扬子驿，山出润州城。海尽边阴静，江寒朔吹生。更闻风叶下，淅沥度秋声。
积润初销碧草新，凤阳晴日带雕轮。风飘弱柳平桥晚，雪点寒梅小苑春。屏上楼台陈后主，镜中金翠李夫人。花房透露红珠落，蛱蝶双飞护粉尘。
来从一叶舟中来，去向百花桥上去。若到人间扣玉壶，鸳鸯自解分明语。
翠钿贴靥轻如笑，玉凤雕钗袅欲飞。拂晓贺春皇帝阁，彩衣金胜近龙衣。
闲步不觉远，萧萧木落初。诗情抛阃阈，江影动襟裾。阁北鸿行出，霞西雨脚疏。金峰秋更好，乞取又何如。
归魂卦，三四动爻凶。若制鬼爻凶转遂，若逢天喜好回军，不久却抽兵。
登山临水分无期，泉石烟霞今属谁。君到嵩阳吟此句，与教二十六峰知。
莲岳三征者，论诗旧与君。相留曾几岁，酬唱有新文。翠窦容闲憩，岚峰许共分。当年若同访，合得伴吟云。
七百里山水，手中楖栗麤。松生师坐石，潭涤祖传盂。长拟老岳峤，又闻思海湖。惠能同俗姓，不是岭南卢。
春尽小庭花落，寂寞，凭槛敛双眉。忍教成病忆佳期，知摩知，知摩知。
节使横行西出师，鸣弓擐甲羽林儿。台上霜风凌草木，军中杀气傍旌旗。预知汉将宣威日，正是胡尘欲灭时。为报使君多泛菊，更将弦管醉东篱。
向年擢桂儒生业，今日分茅圣主恩。旌斾仍将过乡路，轩车争看出都门。人间文武能双捷，天下安危待一论。布惠宣威大夫事，不妨诗思许琴尊。
格外缀清诗，诗名独得知。闲居公道日，醉卧牡丹时。海鸟和涛望，山僧带雪期。仍闻称处士，圣主肯相违。
净扫黄金阶，飞霜皎如雪。下帘弹箜篌，不忍见秋月。
征途无旅馆，当昼喜逢君。羸病仍留客，朝朝扫白云。
池亭沈饮遍，非独曲江花。地远路穿海，春归冬到家。火山难下雪，瘴土不生茶。知决移来计，相逢期尚赊。
幽树高高影，山花寂寂香。山天遥历历，山水急汤汤。
遶岳复沿湘，衡阳又耒阳。不堪思北客，从此入南荒。旦夕多猿狖，淹留少雪霜。因经杜公墓，惆怅学文章。
筮仕无中秩，归耕有外臣。人歌小岁酒，花舞大唐春。草色迷三径，风光动四邻。愿得长如此，年年物候新。
八都词客漫喧然，谁解飞扬诰誓间。五色彩毫裁凤诏，九重天子豁龙颜。巴山月在趋朝去，锦水烟生入合还。谋及中兴多少事，莫愁明月不收关。
欲送残春招酒伴，客中谁最有风情。两瓶箬下新开得，一曲霓裳初教成。排比管弦行翠袖，指麾船舫点红旌。慢牵好向湖心去，恰似菱花镜上行。
初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
日午微风且暮寒，春风冷峭雪干残。碧毡帐下红炉畔，试为来尝一盏看。
倾酒向涟漪，乘流欲去时。寸心同尺璧，投此报冯夷。
门前通大道，望远上高台。落日人行尽，穷边信不来。还闻战得胜，未见敕招回。却入机中坐，新愁织不开。
古今通塞莫咨嗟，谩把霜髯敌岁华。失手已惭蛇有足，用心休为鼠无牙。九天云净方怜月，一夜风高便厌花。独倚郡楼人不会，钓舟春浪接平沙。
岂如玉殿生三秀，讵有铜池出五云。陌上尧樽倾北斗，楼前舜乐动南薰。
新泉气味良，古铁形状丑。那堪风雪夜，更值烟霞友。曾过赪石下，又住清溪口。且共荐皋卢，何劳倾斗酒。
人定亥，门前明月谁人爱。向里唯愁卧去时，勿个衣裳着甚盖。刘维那，赵五戒，口头说善甚奇怪。任你山僧囊罄空，问着都缘总不会。
霭霭纷纷不可穷，戛笙歌处尽随龙。来依银汉一千里，归傍巫山十二峰。呈瑞每闻开丽色，避风仍见挂乔松。怜君翠染双蝉鬓，镜里朝朝近玉容。
野客居铃阁，重门将校稀。豸冠亲谷弁，龟印识荷衣。座右寒飙爽，谈余暮角微。苍生须太傅，山在岂容归。
素沙见底空无色，青石潜流暗有声。微渡竹风涵淅沥，细浮松月透轻明。桂凝秋露添灵液，茗折香芽泛玉英。应是梵宫连洞府，浴池今化醒泉清。
柿阴成列药花空，却忆桐江下钓筒。亦以鱼虾供熟鹭，近缘樱笋识邻翁。闲分酒剂多还少，自记书签白间红。更爱夜来风月好，转思玄度对支公。
良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
馆娃宫深春日长，乌鹊桥高秋夜凉。风月不知人世变，奉君直似奉吴王。
乡人来话乱离情，泪滴残阳问紫荆。白社已应无故老，清江依旧绕空城。高秋军旅齐山树，昔日渔家是野营。牢落故居灰烬后，黄花紫蔓上墙生。
莽莽天涯雨，江边独立时。不愁巴道路，恐湿汉旌旗。雪岭防秋急，绳桥战胜迟。西戎甥舅礼，未敢背恩私。
白头波上白头翁，家逐船移浦浦风。一尺鲈鱼新钓得，儿孙吹火荻花中。
池上已看莺舌默，云间应即雁翰开。唯愁别后当风立，万树将秋入恨来。
侧影频移未退朝，喜逢贤相日从高。当时不有樊姬问，令尹何由进叔敖。
芳意何能早，孤荣亦自危。更怜花蒂弱，不受岁寒移。朝雪那相妒，阴风已屡吹。馨香虽尚尔，飘荡复谁知。
湘阴直与地阴连，此日相逢忆醉年。美酒非如平乐贵，十升不用一千钱。
六极常婴困，九维徒自论。有才遗草泽，无艺闭蓬门。日上岩犹暗，烟消谷尚昏。其中长者子，个个总无裩。
千里归程三伏天，官新身健马翩翩。行冲赤日加餐饭，上到青云稳着鞭。长庆老郎唯我在，客曹故事望君传。前鸿后雁行难续，相去迢迢二十年。
日高荒庙掩双扉，杉迳无人鸟雀悲。昨日江潮起归思，满窗风雨觉来时。何堪身计长如此，闲尽炉灰却是疑。赖有碧云吟句客，禅余相访说新诗。
远近化人天，王城指日边。宰君迎说法，童子伴随缘。到处花为雨，行时杖出泉。今霄松月下，门闭想安禅。
波涛千里隔，抱疾亦相寻。会宿逢高士，辞归值积霖。丛桑山店迥，孤烛海船深。尚有重来约，知无省阁心。
天厩骖騑集嫩龙，雪光相照晓嘶风。昂头步步金鞍稳，掌扇花前御路中。
风卷平沙日欲曛，狼烟遥认犬羊群。李陵一战无归日，望断胡天哭塞云。
大江深处月明时，一夜吟君小律诗。应有水仙潜出听，翻将唱作步虚词。
深将宠辱齐，往往亦凄凄。白日知丹抱，青云有旧蹊。嗜咸凌鲁济，恶洁助泾泥。风雨今如晦，堪怜报晓鸡。
沦谪千年别帝宸，至今犹谢蘂珠人。但惊茅许同仙籍，不道刘卢是世亲。玉捡赐书迷凤篆，金华归驾冷龙鳞。不因杖屦逢周史，徐甲何曾有此身。
何处访岐路，青云但忆归。风尘数年限，门馆一生依。外族帝王是，中朝亲旧稀。翻令浮议者，不许九霄飞。
掷地金声信有之，莹然冰玉见清词。元凯癖成官始贵，相如渴甚貌逾衰。荒园每觉虫鸣早，华馆常闻客散迟。寂寞罢琴风满树，几多黄叶落蛛丝。
雁门山上雁初飞，马邑阑中马正肥。日旰山西逢驿使，殷勤南北送征衣。
仙去逍遥境，诗留窈窕章。春归金屋少，夜入寿宫长。凤引曾辞辇，蚕休昔采桑。阴灵何处感，沙麓月无光。
江南好，风景旧曾谙。日出江花红胜火，春来江水绿如蓝，能不忆江南。
寒山白云里，法侣自招携。竹径通城下，松门隔水西。方同沃洲去，不作武陵迷。髣髴遥看处，秋风是会稽。
追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。
南岳古般若，自来天下知。翠笼无价寺，光射有名诗。一水涌兽迹，五峰排凤仪。高僧引闲步，昼出夕阳归。
方从大夫后，南去会稽行。淼淼沧江外，青青春草生。芸香辞乱事，梅吹听军声。应访王家宅，空怜江水平。
扰扰浮梁路，人忙月自闲。去年为塞客，今夜宿萧关。辞国几经岁，望乡空见山。不知江叶下，又作布衣还。
只道梅花发，那知柳亦新。枝枝总到地，叶叶自开春。紫燕时翻翼，黄鹂不露身。汉南应老尽，霸上远愁人。
高景争来草木头，一生心事酒前休。山公自是仙人侣，携手醉登城上楼。
酒旗相望大堤头，堤下连墙堤上楼。日暮行人争渡急，桨声幽轧满中流。
人间多别离，处处是相思。海内无烟夜，天涯有月时。跳鱼翻荇叶，惊鹊出花枝。亲友皆千里，三更独遶池。
能文好饮老萧郎，身似浮云鬓似霜。生计抛来诗是业，家园忘却酒为乡。江从巴峡初成字，猿过巫阳始断肠。不醉黔中争去得，磨围山月正苍苍。
见说三声巴峡深，此时行者尽沾襟。端州江口连云处，始信哀猿伤客心。
图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
山立秪盈寻，高奇药圃阴。风涛打欲醉，岩穴蛰方深。藓点晴偏绿，蛩藏晓竞吟。岁寒终不变，堪比古人心。
一室尘埃外，翛然祗么常。睡来开寝帐，钟动下禅床。溪浸山光冷，秋凋木叶黄。时提祖师意，欹石看斜阳。
相共游梁今独还，异乡摇落忆空山。信陵死后无公子，徒向夷门学抱关。
非相非非相，无明无无明。相逐妄中出，明从暗里生。明通暗即尽，妄绝相还清。能知寂灭乐，自然无色声。
月照骊山露泣花，似悲先帝早升遐。至今犹有长生鹿，时遶温泉望翠华。
槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉舆图泰，长开锦翰裁。
惭愧一双眼，曾见数般人。端正亦不爱，丑陋亦不瞋，当头异国色，何须妄起尘。低头自形相，都无一处真。身心如幻化，满眼没怨亲。
西羌延国讨，白起佐军威。剑决浮云气，弓弯明月辉。马行边草绿，旌卷曙霜飞。抗手凛相顾，寒风生铁衣。
柳暗长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄球杖，看按柘枝来。
凤吹鸾歌晓日明，丰年观稼出神京。封人争献南山寿，五色云中御辇平。
屏翳驱云结夜阴，素花飘坠恶氛沈。色欺曹国麻衣浅，寒入荆王翠被深。天上明河银作水，海中仙树玉为林。日高独拥鹴裘卧，谁乞长安取酒金。
眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
小轮轻线妙无双，曾伴幽人酒一缸。洛客见诗如有问，辗烟冲雨过桐江。
长策胸中不复论，荷衣蓝缕闭柴门。当时汉祖无三杰，争得咸阳与子孙。
鞍马军城外，笙歌祖帐前。乘潮发湓口，带雪别庐山。暮景牵行色，春寒散醉颜。共嗟炎瘴地，尽室得生还。
杨子谈经所，淮王载酒过。兴阑啼鸟换，坐久落花多。迳转回银烛，林开散玉珂。严城时未启，前路拥笙歌。
太虚高阁凌虚殿，背倚城墙面枕池。诸院各分娘子位，羊车到处不教知。
复道朝延火，严城夜涨尘。骅骝思故第，鹦鹉失佳人。禁漏虚传点，妖星不振辰。何当回万乘，重睹玉京春。
二百年来事远闻，从龙谁解尽如云。张均兄弟皆何在，却是杨妃死报君。
南山低对紫云楼，翠影红阴瑞气浮。一种是春长富贵，大都为水也风流。争攀柳带千千手，间插花枝万万头。独向江边最惆怅，满衣尘土避王侯。
祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
忠州州里今日花，庐山山头去时树。已怜根损斩新栽，还喜花开依旧数。赤玉何人少琴轸，红缬谁家合罗袴。但知烂熳恣情开，莫怕南宾桃李妒。
滴滴铜壶寒漏咽，醉红楼月。宴余香殿会鸳衾，荡春心。真珠帘下晓光侵，莺语隔琼林。宝帐欲开慵起，恋情深。
霞衣重叠红蝉暖，云髻葱笼紫凤寒。天上少年分散后，一条烟水若为看。
恋道欲何如，东西远索居。长疑即见面，翻致久无书。甸麦深藏雉，淮苔浅露鱼。相思不我会，明月几盈虚。
七尺发犹三角梳，玳牛独驾长檐车。曾城自有三青鸟，不要莲东双鲤鱼。
上将风戈赏罚明，矛鋋严闭亚夫营。人君却禀将军令，按辔垂鞭为缓行。
出拥楼船千万人，入为台辅九霄身。如何更羡看灯夜，曾见宫花拂面春。
网户交如绮，纱窗薄似烟。乐吹天上曲，人是月中仙。
上士爱清辉，开门向翠微。抱琴看鹤去，枕石待云归。野坐苔生席，高眠竹挂衣。旧山东望远，惆怅暮花飞。
吹箫江上晚，惆怅别茅君。踏火能飞雪，登刀入白云。晨香长日在，夜磬满山闻。挥手桐溪路，无情水亦分。
歌者歌未绝，愁人愁转增。空把琅玕枝，强挑无心灯。
贺客移星使，丝纶出紫微。手中霜作简，身上绣为衣。骢马朝天疾，台乌向日飞。亲朋皆避路，不是送人稀。
促促因吟昼短诗，朝惊秾色暮空枝。无情春色不长久，有限年光多盛衰。往事只应随梦里，劳生何处是闲时。眼前扰扰日一日，暗送白头人不知。
秋山僧冷病，聊寄三五杯。应泻山瓢里，还寄此瓢来。
白藤花限白银花，合子门当寝殿斜。近被宫中知了事，每来随驾使煎茶。
久别猿啼寺，流年劫逝波。旧僧归塔尽，古瓦长松多。壁藓昏题记，窗萤散薜萝。平生英壮节，何故旋消磨。
飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
汉广不分天，舟移杳若仙。秋虹暎晚日，江鹤弄晴烟。积水浮冠盖，遥风逐管弦。嬉游不可极，留恨此山川。
谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
辇路生春草，上林花发时。凭高何限意，无复侍臣知。
赐衣兼授节，行日郢中闻。花发登山庙，天晴阅水军。渔商三楚接，郡邑九江分。高兴应难遂，元戎有大勋。
秋风落叶满空山，古寺残灯石壁间。昔日经行人去尽，寒云夜夜自飞还。
月照泉兮泉涵月，泉潺湲兮月皎洁。波无鱼兮清澄，月有蟾兮澄澈。
吾君贤相事南征，独宿军厨负请缨。灯室卧孤如怨别，月阶簪草似临行。高墉撼铎思巴栈，老木嗥风念野营。殊忆好僧招不及，夜来仓卒鏁严城。
清时选地任贤明，从此观风辍尹京。日月天中辞洛邑，云山江上领宣城。万家闾井俱安寝，千里农桑竟起耕。闻说圣朝同汉代，已愁征入拜公卿。
余才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。
几降真官授隐书，洛公曾到梦中无。眉间入静三辰影，肘后通灵五岳图。北洞树形如曲盖，东凹山色入薰炉。金墟福地能容否，愿作冈前蒋负刍。
牛斗星边女宿间，栋梁虚敞丽江关。望高汉相东西阁，名重淮王大小山。礼设鬬倾金凿落，马蹄争撼玉连环。自惭麇鹿无能事，未报深恩鬓已斑。
我见利智人，观者便知意。不假寻文字，直入如来地。心不逐诸缘，意根不妄起。心意不生时，内外无余事。
西峰残日落，谁见寂寥心。孤枕客眠久，两廊僧话深。寒扉关雨气，风叶隐钟音。此爱东楼望，仍期别夜寻。
占风法，申子是贪狼。丑戌谓之公正位，奸邪辰位自然当。细审看来方。
医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
跁跒为诗跁跒书，不封将去寄仙都。仙翁拍手应相笑，得似秦朝次仲无。
勒马问樵夫，前村酒有无？“杜康家在此，一任君来沽。”。
小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新帖绣罗襦，双双金鹧鸪。
海月非常物，等闲不可寻。披沙应有地，浅处定无金。
霍家有女字成君，年少教人著绣裙。枉杀宫中许皇后，椒房恩泽是浮云。
野花芳草，寂寞关山道。柳吐金丝莺语早，惆怅香闺暗老。罗带悔结同心，独凭朱阑思深。梦觉半床斜月，小窗风触鸣琴。
汉制荣车服，周诗美肃雍。礼尊同姓主，恩锡大名封。外馆留图史，阴堂闭德容。睿词悲薤露，千古仰芳踪。
寄蹇浑成迹，经年滞杜南。价轻犹有二，足刖已过三。鸡肋曹公忿，猪肝仲叔惭。会应谋避地，依约近禅庵。
瓦沼晨朝水自清，小虫无数不知名。忽然分散无踪影，惟有鱼儿作队行。
逐胜不怯寒，秋山闲独登。依稀小径通，深处逢来僧。侧右拥寒溜，欹松悬古藤。明书问知友，兴咏将谁能。
永日连清夜，因君识躁君。竹扉难掩月，岩树易延云。曙鸟枕前起，寒泉梦里闻。又须随计吏，鸡鹤迥然分。
万乘临真境，重阳眺远空。慈云浮雁塔，定水映龙宫。宝铎含飙响，仙轮带日红。天文将瑞色，辉焕满寰中。
汉道方全盛，朝廷足武臣。何须薄命妾，辛苦事和亲。
寒江九派转城楼，东下锺陵第一州。人自中台方贵盛，地从西晋即风流。旧班久望鹓晴翥，余力犹闻虎夜浮。应恨属官无健令，异时佳节阻闲游。
野性竟未改，何以居朝廷。空为百官首，但爱千峰青。南风新雨后，与客携觞行。斜阳惜归去，万壑啼鸟声。
高才何必贵，下位不妨贤。孟简虽持节，襄阳属浩然。
凌霜远涉太湖深，双卷朱旗望橘林。树树笼烟疑带火，山山照日似悬金。行看采掇方盈手，暗觉馨香已满襟。拣选封题皆尽力，无人不感近臣心。
世上一种人，出性常多事。终日傍街衢，不离诸酒肆。为他作保见，替他说道理。一朝有乖张，过咎全归你。
凿断龙门犹劳身，擘分华岳徒称神。如何劈开海山道，坐令八国争来宾。
宋玉含凄梦亦惊，芙蓉山响一猿声。阴云迎雨枕先润，夜电引雷窗暂明。暗惜水花飘广槛，远愁风叶下高城。西归万里未千里，应到故园春草生。
岂是昧容华，岂不知机织。自是生寒门，良媒不相识。
南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论持更及微。
诸侯分楚郡，饮饯五谿春。山水清晖远，俱怜一逐臣。
百岁几回同酩酊，一年今日最芳菲。愿将花赠天台女，留取刘郎到夜归。
香阁无尘雪后天，石盆如月贮寒泉。高僧洗足南轩罢，还枕蒲团就日眠。
芣苡生前径，含桃落小园。春心自摇荡，百舌更多言。
乌巾年少归何处，一片彩霞仙洞中。惆怅别时花似雪，行人不肯醉春风。
君王去后行人绝，萧竽不响歌喉咽。雄剑无威光彩沈，宝琴零落金星灭。玉阶寂寂坠秋露，月照当时歌舞处。当时歌舞人不回，化为今日西陵灰。
已甘茅洞三君食，欠买桐江一朵山。严子濑高秋浪白，水禽飞尽钓舟还。
四顾峦峰峭莫群，翠峰长与晓光分。尽分明处要清白，独倚青天绝片云。
腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
彗星见，出在月旁边。必有弑君幷杀父，国中纷扰祸相连，更主易桑田。
朔风动地来，吹起沙上声。闺中有边思，玉箸此时横。莫怕儿女恨，主人烹不鸣。
冥路杳杳人不知，不用苦说使人悲。喜得逢君传家信，后会茫茫何处期。
虢国潜行韩国随，宜春深院映花枝。金舆远幸无人见，偷把邠王小管吹。
一辞故国十经秋，每见秋瓜忆故丘。今日南湖采薇蕨，何人为觅郑瓜州。
城西青岛寺，累夏漱寒泉。今在提纲所，应难扫石眠。风沙榆塞迥，波浪橘洲偏。重整潇湘棹，心期更几年。
琴弹碧玉调，药炼白朱砂。解酝顷刻酒，能开非时花。
雨湿菰蒲斜日明，茅厨煮茧掉车声。青蛇上竹一种色，黄蝶隔溪无限情。何处樵渔将远饷，故园田土忆春耕。千峰万濑水潏潏，羸马此中愁独行。
滴水泠泠彻碧纱，旱时无减雨无加。澄清好是为官侣，引入孤城一带斜。
是事不相关，谁人似此闲。卷帘当白昼，移榻对青山。野鹤眠松上，秋苔长雨间。岳僧频有信，昨日得书还。
虞舜调清管，王褒赋雅音。参差横凤翼，搜索动猿吟。灵鹤时来到，仙人幸见寻。为听杨柳曲，行役几伤心。
还源去，心性不思议。志小无为大，芥子纳须弥。
海竭山移岁月深，分明齐得世人心。颜回徒恨少成古，彭祖何曾老至今。须向道中平贵贱，还从限内任浮沈。他年免似骊山鬼，信有蓬莱不可寻。
认得春风先到处，西园南面水东头。柳初变后条犹重，花未开时枝已稠。暗助醉欢寻绿酒，潜添睡兴著红楼。知君未别阳和意，直待春深始拟游。
河边霁色无人见，身带春风立岸头。浊水茫茫有何意，日斜还向古蒲州。
灵帅与谁善，得君宾幕中。从容应尽礼，赞画致元功。连塞云长惨，才秋树半空。相如偏自惬，掌记复乘骢。
雨处沙堤同日筑，其如启沃藉良谋。民间有病谁开口，府下无人只点头。
隐士遗尘在，高僧精舍开。地形临渚断，江势触山回。楚野花多思，南禽声例哀。殷勤最高顶，闲即望乡来。
锦城上起凝烟阁，拥殿遮楼一向高。认得圣颜遥望见，碧阑干映赭黄袍。
楼台虽少景何深，满地青苔胜布金。松影晚留僧共坐，水声闲与客同寻。清凉会拟归莲社，沈湎终须弃竹林。长爱寄吟经案上，石窗秋霁向千岑。
出震清多难，乘时播大钧。操弦调六气，挥翰动三辰。运偶升天日，哀深率土人。瑶池无辙迹，谁见属车尘。
宸晖降望金舆转，仙路峥嵘碧涧幽。羽杖遥临鸾鹤驾，帷宫直坐凤麟洲。飞泉洒液恒疑雨，密树含凉镇似秋。老臣预陪悬圃宴，余年方共赤松游。
北登蓟丘望，求古轩辕台。应龙已不见，牧马空黄埃。尚想广成子，遗迹白云隈。
兵行次，鸟众集旌旗。若见中军加喜气，将军增爵位迁移，在即不为迟。
矗竹为篱松作门，石楠阴底藉芳荪。方袍近日少平叔，注得逍遥无处论。
王室今如毁，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。
苦县家风在，茅山道录传。聊听骢马使，却就紫阳仙。江海生岐路，云霞入洞天。莫令千岁鹤，飞到草堂前。
独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
翠叶才分细细枝，清阴犹未上阶墀。蕙兰虽许相依日，桃李还应笑后时。抱节不为霜霰改，成林终与凤凰期。渭滨若更征贤相，好作渔竿系钓丝。
真珠帘外静无尘，耿耿凉天景象新。金殿夜深银烛晃，宫嫔来奏月重轮。
方丈玲珑花竹闲，已将心印出人闲。家家门外长安道，何处相逢是宝山。
相逐一行鸿，何时出碛中？江流翻白浪，木叶落青枫。轻檝浮吴国，繁霜下楚空。春来懽侍阻，正字在东宫。
长簟迎风早，空城澹月华。星河秋一雁，砧杵夜千家。节候看应晚，心期卧亦赊。向来吟秀句，不觉已鸣鸦。
自古诸哲人，不见有长存。生而还复死，尽变作灰尘。积骨如毘富，别泪成海津。唯有空名在，岂免生死轮。
孤云将野鹤，岂向人间住。莫买沃洲山，时人已知处。
噪蝉声乱日初曛，弦管楼中永不闻。独奈愁人数茎发，故园秋隔五湖云。
东林生早凉，高枕远公房。大士看心后，中宵清漏长。惊蝉出暗柳，微月隐回廊。何事沈疴久，含毫问药王。
五柞宫中过腊看，万年枝上雪花残。绮窗夜闭玉堂静，素绠朝穿金井寒。
凤骨轻来称瘦容，华阳馆主未成翁。数行玉札存心久，一掬云浆漱齿空。白石煮多熏屋黑，丹砂埋久染泉红。他年欲事先生去，十赉须加陆逸冲。
长沙耆旧拜旌麾，喜见江潭积雪时。柳絮三冬先北地，梅花一夜遍南枝。初开窗阁寒光满，欲掩军城暮色迟。闾里何人不相庆，万家同唱郢中词。
行吟向暮天，何处不凄然？岸影几家柳，笛声何处船。楼分瓜步月，鸟入秣陵烟。故里无人到，乡书谁为传。
长江春水绿堪染，莲叶出水大如钱。江头橘树君自种，那不长系木兰船。
印留麋鹿野禽踪，岩壁渔矶几处逢。金谷晓凝花影重，章华春映柳阴浓。石桥羽客遗前迹，陈阁才人没旧容。归去扫除阶砌下，藓痕残绿一重重。
相印暂离临远镇，掖垣出守复同时。一行已作三年别，两处空传七字诗。越地江山应共见，秦天风月不相知。人间聚散真难料，莫叹平生信所之。
手撚金仆姑，腰悬玉辘轳。爬头峰北正好去，系取可汗钳作奴。六宫虽念相如赋，其那防边重武夫。
杳杳寒山道，落落冷涧滨。啾啾常有鸟，寂寂更无人。碛碛风吹面，纷纷雪积身。朝朝不见日，岁岁不知春。
九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。
山瘦更培秋后桂，溪澄闲数晚来鱼。台前过雁盈千百，泉石无情不寄书。
独访山家歇还涉，茅屋斜连隔松叶。主人闻语未开门，绕篱野菜飞黄蝶。
世人从扰扰，独自爱身闲。美景当新霁，随僧过远山。村桥出秋稼，空翠落澄湾。唯有中林犬，犹应望我还。
水南秋一半，风景未萧条。皂盖回沙苑，蓝轝上洛桥。闲尝黄菊酒，醉唱紫芝谣。称意那劳问，请钱不早朝。
同欢舞云华，众真欣谁喻。丹景曜目精，令我心踟蹰。
朱阁临清溪，琼宫衔紫房。佳情期在此，只是断人肠。
松烧寺破是刀兵，谷变陵迁事可惊。云里乍逢新住主，石边重认旧题名。闲临菡萏荒池坐，乱踏鸳鸯破瓦行。欲伴高僧重结社，此身无计舍前程。
故人今在剡，秋草意如何。岭暮云霞杂，潮回岛屿多。沃洲僧几访，天姥客谁过。岁晚偏相忆，风生隔楚波。
逐队随行二十春，曲江池畔避车尘。如今赢得将衰老，闲看人间得意人。
山川险易接胡尘，秦汉图来或未真。自此尽知边塞事，河湟更欲托何人。
九衢难会宿，况复是寒天。朝客清贫老，林僧默悟禅。眠迟消漏水，吟苦堕寒涎。异日来寻我，沧江有钓船。
来时西馆阻佳期，去后漳河隔梦思。知有宓妃无限意，春松秋菊可同时。
汉祀应祥开，鲁郊西狩回。奇音中锺吕，成角喻英才。画像临仙阁，藏书入帝台。若惊能吐哺，为待凤皇来。
烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草生。独倚阑干意难写，暮笳呜咽调孤城。
山中有所忆，夏景始清幽。野竹阴无日，岩泉冷似秋。翠岑当累榭，皓月入轻舟。只有思归夕，空帘且梦游。
凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
富贵情还在，相逢岂间然。绨袍更有赠，犹荷故人怜。
种竹参差长，栽松次第成。戎衣遍江汉，未厌子真耕。
叶覆清溪滟滟红，路横秋色马嘶风。独携一榼郡斋酒，吟对青山忆谢公。
楚水日夜绿，傍江春草滋。青青遥满目，万里伤心归。故人川上复何之，明月湾南空所思。故人不在明月在，谁见孤舟来去时。
簳蜡为红烛，情知不自由。细丝斜结网，争奈眼相钩。
岳阳天水外，念尔一帆过。野墅人烟迥，山城雁影多。有时巫峡色，终日洞庭波。丞相今为郡，应无劳者歌。
孤帆处处宿，不问是谁家。南国平芜远，东风细雨斜。旅怀多寄酒，寒意欲留花。更想前途去，茫茫沧海涯。
治脾人间妙，针脾第一功。目前兼恶急，气脉当时通。
斗转星移玉漏频，已三更，对栖莺。历历花间，似有马蹄声。含笑整衣开绣户，斜敛手，下阶迎。
善卷台边寺，松筠遶祖堂。秋声度风雨，晓色遍沧浪。白石同谁坐，清吟过我狂。近闻为古律，雅道更重光。
木陨水归壑，寂然无念心。南行有真子，被褐息山阴。石路瑶草散，松门寒景深。吾师亦何爱，自起定中吟。
陇头水，千古不堪闻。生归苏属国，死别李将军。细响风凋草，清哀雁落云。
晋历崩坼，衣冠扰弊。粤自太原，播徂江澨。礼丧贤隐，时屯道闭。王室如毁，生人多殪。
云木疏黄秋满川，茱萸风里一尊前。几回为客逢佳节，曾见何人再少年。霜报征衣冷针指，雁惊幽梦泪婵娟。古来醉乐皆难得，留取穷通付上天。
高谈阔论若无人，可惜明君不遇真。陛下问臣来日事，请看午未丙丁春。
马上逢寒食，愁中属暮春。可怜江浦望，不见洛阳人。北极怀明主，南溟作逐臣。故园肠断处，日夜柳条新。
王孙帝女下仙台，金榜珠帘入夜开。遽惜琼筵欢正洽，唯愁银箭晓相催。
鼎分天地日，先主力元微。鱼水从相得，山河遂有归。任贤无间忌，报国尽神机。草昧争雄者，君臣似此稀。
故人安慰善为辞，五十专城道未迟。徒使花袍红似火，其如蓬鬓白成丝。且贪薄俸君应惜，不称衰容我自知。银印可怜将底用，只堪归舍吓妻儿。
郭外山色暝，主人林馆秋。疏钟入卧内，片月到床头。遥夜惜已半，清言殊未休。君虽在青琐，心不忘沧洲。
云门耸剔白云低，水急游鱼不敢栖。入户已知来见解，何劳更举轹中泥。
捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。
五年三月今朝尽，客散筵空独掩扉。病共乐天相伴住，春随樊子一时归。闲听莺语移时立，思逐杨花触处飞。金带缒腰衫委地，年年衰瘦不胜衣。
闻道中山酒，一杯千日醒。黄莺似传语，劝酒太叮咛。
山殿秋云里，香烟出翠微。客寻朝磬至，僧背夕阳归。下界千门在，前朝万事非。看心兼送目，葭菼自依依。
有鹤翺翔出海风，往来踪迹在虚空。图不得，弄何穷，日月还教没此中。
吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。
尽说青云路，有足皆可至。我马亦四蹄，出门似无地。玉京十二楼，峩峩倚青翠。下有千朱门，何门荐孤士。
应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
犬入五云音信绝，凤楼凝碧悄无声。焚香古洞步虚夜，露湿松花空月明。
吏事日纷然，无因到佛前。劳师相借问，知我亦通禅。古寺杉松出，残阳钟磬连。草庵盘石上，归此是因缘。
铸泻黄金镜始开，初生三五月裴回。为遭无限尘蒙蔽，不得华堂上玉台。
愁见游空百尺丝，春风挽断更伤离。闲花落尽青苔地，尽日无人谁得知。
群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空余枚叟在，应念早升堂。
玉锸朝扶鬓，金梯晚下台。春衫将别泪，一夜两难裁。
禺中巳，削发谁知到如此。无端被请作村僧，屈辱饥凄受欲死。胡张三，黑李四，恭敬不曾生些子。适来忽尔到门头，唯道借茶兼借纸。
杨柳含烟灞岸春，年年攀折为行人。好风傥借低枝便，莫遣青丝扫路尘。
冬月内，无叶艾枝枯。草内急寻蛇床子，烧烟入中自消除，速救免灾虞。
翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
难把归书说远情，奉亲多阙拙为兄。早知寸禄荣家晚，悔不深山共汝耕。枕上算程关月落，帽前搜景岳云生。如今已作长安计，祗得辛勤取一名。
雪发随梳落，霜毛绕鬓垂。加添老气味，改变旧容仪。不肯长如漆，无过总作丝。最憎明镜里，黑白半头时。
中庭地白树栖鸦，冷露无声湿桂花。今夜月明人尽望，不知秋思在谁家。
披云睹日兮日则明，就日瞻云兮心若惊。日尔一日兮何道，时哉几时兮此生。
闲来掉臂入天门，拂袂徐徐撮彩云。无语下窥黄谷子，破颜平揖紫霞君。拟登瑶殿参金母，回访瀛洲看日轮。恰值嫦娥排宴会，瑶浆新熟味氤氲。
凤曲登歌调令序，龙雩集舞泛祥风。彩旞云回昭睿德，朱干电发表神功。
花面丫头十三四，春来绰约向人时。终须买取名春草，处处将行步步随。
穷达天应与，人间事莫论。微官长似客，远县岂胜村。竟日多无食，连宵不闭门。斋心调笔砚，唯写五千言。
海岱烟尘匝郓城，遥挥一剑落搀抢。征旗不动降旗尽，永使天平地亦平。
禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，麤歌薄酒亦相随。微躬所要今皆得，只是蹉跎得校迟。
云馆接天居，霓裳侍玉除。春池百子外，芳树万年余。洞有仙人箓，山藏太史书。君恩深汉帝，且莫上空虚。
三年作官二年半，修理厅馆老痴汉。但知多□与梵志，头□笠子雨里判。
玉树歌声泽国春，累累辎重忆亡陈。垂衣端拱浑闲事，忍把江山乞与人。
清风借响松筠外，画隼停晖水石间。定掩溪名在图传，共知轩盖此登攀。
君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
归舟同不系，纤草剩忘忧。禁掖曾通籍，江城旧列侯。暮帆依夏口，春雨梦荆州。何日朝云陛，随君拜冕旒。
苏家小女旧知名，杨柳风前别有情。剥条盘作银环样，卷叶吹为玉笛声。
云鹤性孤单，争堪名利关。衔恩虽入国，辞命却归山。
鄂渚逢游客，瞿塘上去船。江连万里海，峡入一条天。鸟影沉沙日，猿声隔树烟。新诗逢北使，为草几巴笺。
的的无兼带，独运何依赖。路逢达道人，莫将语嘿对。
曾入桃溪路，仙源信少双。洞霞飘素练，藓壁画阴窗。古木愁撑月，危峰欲堕江。自吟空向寂，谁共倒秋缸。
捻指环，相思见环重相忆。愿君永持玩，循环无终极。
新年犹尚小，那堪远聘秦。裾衫沾马汗，眉黛染胡尘。举眼无相识，路逢皆异人。唯有梅将李，犹带故乡春。
双双红泪堕，度日暗中啼。雁出居延北，人犹辽海西。向灯垂玉枕，对月洒金闺。不惜罗衣湿，惟愁归意迷。
颜子将才应四科，料量时辈更谁过。居然一片荆山玉，可怕无人是卞和。
征鞍穷郢路，归棹入湘流。望鸟唯贪疾，闻猿亦罢愁。两边枫作岸，数处橘为洲。却记从来意，翻疑梦里游。
商洛秦时四老翁，人传羽化此山空。若无仙眼何由见，总在庙前花洞中。
浮云流水心，只是爱山林。共恨多年别，相逢一夜吟。既能持苦节，勿谓少知音。忆就西池宿，月圆松竹深。
千年冤魄化为禽，永逐悲风叫远林。愁血滴花春艳死，月明飘浪冷光沈。凝成紫塞风前泪，惊破红楼梦里心。肠断楚词归不得，剑门迢遰蜀江深。
抱琴为傲吏，孤棹复南行。几度秋江水，皆添白雪声。佳期来客梦，幽思缓王程。佐牧无劳问，心和政自平。
江南渌水多，顾影逗轻波。落日秦云里，山高奈若何。
丁未纪，种植山腰里。低处不须耕，墯民遭饿死。非但逢灾水，亦乃干戈举。吴地是平邦，厄在燕齐楚。
男儿所在即为家，百镒黄金一朵花。借问春风何处好，绿杨深巷马头斜。
两岸绿芜齐似翦，掩映云山相向晚。船头独立望长空，日艳波光逼人眼。
废寺乱来为县驿，荒松老柏不生烟。空廊屋漏画僧尽，梁上犹书天宝年。
栖禅枝畔数花新，飞作琉璃池上尘。谷鸟自啼猿自叫，不能愁得定中人。
日暮裁缝歇，深嫌气力微。才能收箧笥，懒起下帘帷。怨坐空然烛，愁眠不解衣。昨来频梦见，夫婿莫应知。
问予何故独安然，免被饥寒婚嫁牵。骨肉都卢无十口，粮储依约有三年。但能斗薮人间事，便是逍遥地上仙。唯恐往还相厌贱，南家饮酒北家眠。
小舫行乘月，高斋卧看山。退公聊自足，争敢望长闲。
岂要私相许，君诗自入神。风骚何句出，瀑布一联新。□若长如此，名须远逐身。闲斋舒复卷，留滞忽经旬。
功名未立诚非晚，骨肉分飞又入秋。枕上不堪残梦断，壁蛩窗月夜悠悠。
岁穷惟益老，春至却辞家。可惜东园树，无人也作花。
细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。
路扫饥寒迹，天哀志气人。休零离别泪，携手入西秦。
壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城崩无此说。
襄阳行乐处，歌舞白铜鞮。江城回渌水，花月使人迷。
避暑最须从朴野，葛巾筠席更相当。归来又好乘凉钓，藤蔓阴阴著雨香。
兵发日，天气久阴沉。不雨又无光彩色，奸人谋事恨怀心，仔细速推寻。
井邑白云间，严城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。
十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。
绿林清旦正朝饥，岂计行人瘦与肥。为感在原哀叫切，鹡鸰休报听双飞。
何处秋风至？萧萧送雁群。朝来入庭树，孤客最先闻。
师保何人为琢磨，安知父祖苦辛多。酒酣禽色方为乐，讵肯闲听五子歌。
彼此无消息，所思江汉遥。转闻多患难，甚说远相招。老至何悲叹，生知便寂寥。终期踏松影，携手虎溪桥。
千点斓斒喷玉骢，青丝结尾绣缠鬃。鸣鞭晚出章台路，叶叶春依杨柳风。
野性大都迷里巷，爱将高树记人家。春来偏认平阳宅，为见墙头拂面花。
江上重云起，何曾裛□尘。不能成落帽，翻欲更摧巾。素发闲依枕，黄花暗待人。且应携下价，芒屦就诸邻。
华筵贺客日纷纷，剑外欢娱洛下闻。朱绂宠光新照地，彤襜喜气远凌云。荣联花萼诗难和，乐助埙箎酒易醺。感羡料应知我意，今生此事不如君。
春深花簇小楼台，风飘锦绣开。新睡觉，步香阶，山枕印红腮。鬓乱坠金钗，语檀偎。临行执手重重属，几千回。
莫问无求意，浮云喻可知。满盈如不戒，倚伏更何疑。乐矣贤颜子，穷乎圣仲尼。已过知命岁，休把运行推。
汉宫一百四十五，多下珠帘闭琐窗。何处营巢夏将半，茅檐烟里语双双。
留春春竟去，春去花如此。蝶舞遶应稀，鸟惊飞讵已。衰红辞故萼，繁绿扶雕蕊。自委不胜愁，庭风那更起。
促织甚微细，哀音何动人。草根吟不稳，床下夜相亲。久客得无泪，放妻难及晨。悲丝与急管，感激异天真。
客至皆相笑，诗书满卧床。爱闲求病假，因醉弃官方。鬓发寒唯短，衣衫瘦渐长。自嫌多检束，不似旧来狂。
回廊远砌生秋草，梦魂千里青门道。鹦鹉怨长更，碧笼金锁横。罗帏中夜起，霜月清如水。玉露不成圆，宝筝悲断弦。
晓红初拆露香新，独立空山冷笑人。春意自知无主惜，恣风吹逐马蹄尘。
天衢启云帐，神驭上星桥。初喜渡河汉，频惊转斗杓。余霞张锦幛，轻电闪红绡。非是人间世，还悲后会遥。
武帝祈灵太乙坛，新丰树色绕千官。那知今夜长生殿，独闭山门月影寒。
可贵天然物，独一无伴侣。觅他不可见，出入无门户。促之在方寸，延之一切处。你若不信爱，相逢不相遇。
慈母手中线，游子身上衣。临行密密缝，意恐迟迟归。谁言寸草心，报得三春晖。
未了及时亲遍礼，不须端坐守清贫。直似罗睺罗密行，争如迦叶不闻闻。
峄阳桐半死，延津剑一沈。如何宿昔内，空负百年心。
野人爱向山中宿，况在葛洪丹井西。庭前有个长松树，夜半子规来上啼。
雨余林外夕烟沉，忽有蛙声伴客吟。莫怪闻时倍惆怅，稚圭蓬荜在山阴。
草草辞家忧后事，迟迟去国问前途。望秦岭上回头立，无限秋风吹白须。
世传满子是人名，临就刑时曲始成。一曲四调歌八叠，从头便是断肠声。
举手攀南斗，回身倚北辰。出头天外见，谁是我般人？。
三年文会许追随，和遍南朝杂体诗。未把彩毫还郭璞，乞留残锦与丘迟。竹斋琴酒欢成梦，水寺烟霞赏对谁。今日秋风满湘浦，秪应搔首咏琼枝。
对酒临流奈别何，君今已醉我蹉跎。分明记取星星鬓，他日相逢应更多。
故苑多愁夕，西风木叶黄。寒江浸雾月，晓角满城霜。弟侄来书少，关河去路长。几时停桂檝，故国隔潇湘。
何事一花残，闲庭百草阑。绿滋经雨发，红艳隔林看。竟日余香在，过时独秀难。共怜芳意晚，秋露未须团。
坠露晓犹浓，秋花不易逢。涉江虽已晚，高树搴芙蓉。
亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。
十指纤纤玉笋红，雁行轻遏翠弦中。分明似说长城苦，水咽云寒一夜风。
岁暮天涯客，寒窗欲晓时。君恩空自感，乡思梦先知。重谊人愁别，惊栖鹊恋枝。不堪楼上角，南向海风吹。
竹翠苔花遶槛浓，此亭幽致讵曾逢。水分林下清泠派，山峙云间峭峻峰。怪石夜光寒射烛，老杉秋韵冷和钟。不知来往留题客，谁约重寻莲社踪。
自与王孙别，频看黄鸟飞。应由春草误，着处不成归。
绵州州府何磊落，显庆年中越王作。孤城西北起高楼，碧瓦朱甍照城郭。楼下长江百丈清，山头落日半轮明。君王旧迹今人赏，转见千秋万古情。
坦腹夫君不可逢，千年犹在播英风。红鹅化鹤青天远，彩笔成龙绿水空。爱竹只应怜直节，书裙多是为奇童。吹笙缑岭登山后，东注清流岂有穷。
纱笼灯下道场前，白日持斋夜坐禅。无复更思身外事，未能全尽世间缘。明朝又拟亲杯酒，今夕先闻理管弦。方丈若能来问疾，不妨兼有散花天。
槐花漠漠向人黄，此地追游迹已荒。清论不知庄叟达，死交空欢赵岐忙。病来未忍言闲事，老去唯知觅醉乡。日暮街东策羸马，一声横笛似山阳。
江陵少尹好闲官，亲故皆来劝自宽。无事日长贫不易，有才年少屈终难。沙头欲买红螺盏，渡口多呈白角盘。应向章华台下醉，莫冲云雨夜深寒。
暖云如粉草如茵，独步长堤不见人。一岭桃花红锦黦，半溪山水碧罗新。高枝百舌犹欺鸟，带叶梨花独送春。仲蔚欲知何处在，苦吟林下拂诗尘。
瑞雪落纷华，随风一向斜。地平铺作月，天迥撒成花。客满烧烟舍，牛牵卖炭车。吾皇忧挟纩，犹自问君家。
佳人自折一枝红，把唱新词曲未终。惟向眼前怜易落，不如抛掷任春风。
穷腊催年急，阳春怯和歌。残灯闪壁尽，夜雪透窗多。归路山川险，游人梦寐过。龙洲不可泊，岁晚足惊波。
处世唯披衲，禅门几岁寒。法空无所染，性悟不多看。竟日门长掩，相逢草自残。有时寻道侣，飞锡度峰峦。
高科终自致，志业信如神。待得逢公道，由来合贵身。秋归方觉好，旧梦始知真。更想青山宅，谁为后主人。
海静天高景气殊，鲸晴失彩蚌潜珠。不知今夜越台上，望见瀛洲方丈无。
青史书时未是真，可能纤手却强秦。再三为谢齐皇后，要解连环别与人。
石池清水是吾心，刚被桃花影倒沉。一到邽山宫阙内，销闲澄虑七弦琴。
满眼桃李花，愁人如不见。别有惜花人，东风莫吹散。
别时暮雨洛桥岸，到日凉风汾水波。荀令见君应问我，为言秋草闭门多。
月明边徼静，戍客望乡时。塞古柳衰尽，关寒榆发迟。苍苍万里道，戚戚十年悲。今夜青楼上，还应照所思。
闻君久卧在云间，为佐嫖姚未得还。新阶茆庐招隐逸，独骑骢马入深山。九灵洞口行应到，五粒松枝醉亦攀。明日珂声出城去，家僮不复埽柴关。
夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
黄四娘家花满蹊，千朵万朵压枝低。留连戏蝶时时舞，自在娇莺恰恰啼。
何煞重，天狗是其殃。无杀福神相次恶，天雷并者是无妨，三杀可商量。
湘川狺狺兮俗犷且佷，利杀业偷兮吏莫之驯。繄释氏兮易暴使仁，释何在兮释在斯文。
昔年我见杯中渡，今日人言鹤上逢。两虎定随千岁鹿，双林添作几株松。方瞳应是新烧药，短脚知缘旧施舂。欲请僧繇远相画，苦愁频变本形容。
衰病近来行少力，光公乞我百龄藤。闲来杖此向何处，过水缘山只访僧。
涅槃城里尚犹危，陌路相逢没了期。权挂垢衣云是佛，却装珍御复名谁？木人夜半穿靴去，石女天明戴帽归。万古碧潭空界月，再三涝漉始应知。
荫绿围红，梦琼家在桃源住。画桥当路，临水开朱户。柳径春深，行到关情处。颦不语，意凭风絮，吹向郎边去。
朝出自不还，暮归花尽发。岂无终日会，惜此花间月。空馆忽相思，微钟坐来歇。
本巡连索索，樽主告平平。当不怪来晚，覆盏可怜精。门前夜狐哭，屋上鵄枭鸣。一种声响音，何如刮钵声。
襄阳好向岘亭看，人物萧条值岁阑。为报习家多置酒，夜来风雪过江寒。
云来往，有似两争龙。只在外军盘顶上，贼邦兵将必逢凶，我帅显英雄。
千锺紫酒荐菖蒲，松岛兰舟潋滟居。曲内橘香江客笛，字中岚气岳僧书。吟期汗漫驱金虎，坐约丹青跨玉鱼。七色花虬一声鹤，几时乘兴上清虚。
泉石多仙趣，岩壑写奇形。欲知堪悦耳，唯听水泠泠。
向夕搴帘卧枕琴，微凉入户起开襟。偶因明月清风夜，忽想迁臣逐客心。何处投荒初恐惧，谁人绕泽正悲吟。始知洛下分司坐，一日安闲直万金。
诗业务经纶，新皆意外新。因知登第榜，不着不平人。句得孤舟月，心飞九陌尘。明年相贺日，应到曲江滨。
海上神山绿，溪边杏树红。不知何处去，月照玉楼空。
府中自清远，六月高梧间。寥亮泛雅瑟，逍遥扣玄关。岭云与人静，庭鹤随公闲。动息谅兼遂，兹情即东山。
身逐烟波魂自惊，木兰舟上一帆轻。云中有寺在何处，山底宿时闻磬声。
堠馆人稀夜更长，姑苏城远树苍苍。江湖潮落高楼迥，河汉秋归广殿凉。月转碧梧移鹊影，露低红草湿萤光。文园诗侣应多思，莫醉笙歌掩华堂。
秋色庭芜上，清朝见露华。疏篁抽晚笋，幽药吐寒芽。引水新渠净，登台小径斜。人来多爱此，萧爽似仙家。
不洗残妆凭绣床，也同女伴绣鸳鸯。回针刺到双飞处，忆著征夫泪数行。
骎骎羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
念远心如烧，不觉中夜起。桃花带露泛，立在月明里。
莫辞酒，此会固难同。请看女工机上帛，半作军人旗上红。莫辞酒，谁为君王之爪牙。春雷三月不作响，战士岂得来还家。
剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
歌堂面渌水，舞馆接金塘。竹开霜后翠，梅动雪前香。凫归初命侣，雁起欲分行。刷羽同栖集，怀恩愧稻粱。
夜来微雨洗芳尘，公子骅骝步贴匀。莫怪杏园憔悴去，满城多少插花人。
仙观曾过知不远，花藏石室杳难寻。泉边白鹿闻人语，看过天坛渐入深。
上阳春晚，宫女愁蛾浅。新岁清平思同辇，争奈长安路远。凤帐鸳被徒熏，寂寞花琐千门。竞把黄金买赋，为妾将上明君。
六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。并随人事灭，东逝与沧波。
双毂不回辙，子疾已在傍。侍坐长摇扇，迎医渐下床。新施箱中幔，未洗来时妆。奉君缠绵意，幸愿莫相忘。
暑天长似秋天冷，带郭林亭画不如。蝉噪槛前遮日竹，鹭窥池面弄萍鱼。抛山野客横琴醉，种药家僮踏雪锄。众惜君才堪上第，莫因居此与名疏。
帝里闲人少，谁同把酒杯。砚山篱下菊，今日几枝开。晓角惊眠起，秋风引病来。长年归思切，更值雁声催。
鸡禄山前游骑，边草白，朔天明，马蹄轻。鹊面弓离短韔，弯来月欲成，一只鸣云外，晓鸿惊。
作吏荒城里，穷愁欲不胜。病多唯识药，年老渐亲僧。梦觉空堂月，诗成满砚冰。故人多得路，寂寞不相称。
城中树，忽然总萎黄。威气助吾军必胜，阴神祐我必成强，主将喜非常。
有个将军不得名，唯教健卒喝书生。尚书近日清如镜，天子官街不许行。
极浦烟消水鸟飞，离筵分手时，送金卮。渡口杨花，狂雪任风吹。日暮空江波浪急，芳草岸，柳如丝。
青春三十余，众艺尽无如。中散诗传画，将军扇续书。楚田晴下雁，江日暖游鱼。惆怅空相送，欢游自此疏。
江岛穷秋木叶稀，月高何处捣寒衣。苦嗟不见登龙客，此夜悠悠一梦飞。
闻君洛下住多年，何处春流最可怜？为问魏王堤岸下，何如同德寺门前。无妨水色堪闲玩，不得泉声伴醉眠。那似此堂帘幕底，连明连夜碧潺湲。
石宫夏水寒，寒水宜高林。远风吹萝蔓，野客熙清阴。
舟依浅岸参差合，桥映晴虹上下连。轻檝过时摇水月，远灯繁处隔秋烟。却思海峤还凄叹，近涉江涛更凛然。闲凭栏干指星汉，尚疑轩盖在楼船。
存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。
心是菩提树，身为明镜台。明镜本清净，何处染尘埃？。
大斾拥金羁，书生得者稀。何劳问官职，岂不见光辉。赫赫人争看，翩翩马欲飞。不期前岁尹，驻节语依依。
乘春来到陇山西，隗氏城荒碧草齐。好笑王元不量力，函关那受一丸泥。
罗衫玉带最风流，斜插银箆慢裹头。闲向殿前骑御马，挥鞭横过小红楼。
田家避暑月，斗酒共谁欢。杂杂排山果，疏疏围酒樽。芦莦将代席，蕉叶且充盘。醉后搘颐坐，须弥小弹丸。
日日西亭上，春留到夏残。言之离别易，勉以道途难。山出一千里，溪行三百滩。松间楼里月，秋入五陵看。
帝皂龙驹沛艾，星阑骥子权奇。腾倚骧洋应节，繁骄接迹不移。
至道不烦不远，至人只在目前。淮王炼石得冲天，汉世已经千年。全在低心下人，事该缘分偶然。安炉置鼎尽周圆，须得汞去投铅。
晓月坠，宿云微，无语枕频欹。梦回芳草思依依，天远雁声稀。啼莺散，余花乱，寂寞画堂深院。片红休埽尽从伊，留待舞人归。
何处游女，蜀国多云雨。云解有情花解语，窣地绣罗金缕。妆成不整金钿，含羞待月秋千。住在绿槐阴里，门临春水桥边。
负琴兼杖藜，特地过岩西。已见竹轩闭，又闻山鸟啼。长松寒倚谷，细草暗连溪。久立无人事，烟霞归路迷。
季主超常伦，沈迹寄卜筮。宋贾二大夫，停车试观艺。高谈哂朝列，洪辩不可际。终秉鸾凤心，翛然已遐逝。
孤峰不与众山俦，直入青云势未休。会得乾坤融结意，擎天一柱在南州。
柏台年未老，蓬鬓忽苍苍。无事裨明主，何心弄宪章。雀声愁霰雪，鸿思恨关梁。会脱簪缨去，故山瑶草芳。
凤之愉愉，不篝不笯。乐德而至，如宾之娱。
去年燕巢主人屋，今年花发路傍枝。年年为客不到舍，旧国存亡那得知。
重探灵迹到空山，山下茅庵几叩关。不为白云招客屐，那教清境接人寰。螺池水色经年静，仙岭松声镇日闲。拟约高贤同结社，好移竹室住前湾。
众岛在波心，曾居旧隐林。近闻飞檄急，转忆卧云深。卖药唯供酒，归舟只载琴。遥知明月夜，坐石自开襟。
徇禄近沧海，乘流看碧霄。谁知仙吏去，宛与世尘遥。远帆背归鸟，孤舟抵上潮。悬知讼庭静，窗竹日萧萧。
独思贤王府，遂作豫章行。雄镇庐霍秀，高秋江汉清。见闻惊苦节，艰故伤远情。西邸延嘉士，遗才得正平。
银烛清尊久延伫，出门入门天欲曙。月落星稀竟不来，烟柳胧朣鹊飞去。
淮源之水清，可以濯君缨。彼美称才杰，亲人伫政声。岁寒畴曩意，春晚别离情。终叹临岐远，行看拥传荣。
门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。
池上笙歌寂不闻，楼中愁杀碧虚云。玉壶凝尽重重泪，寄与风流旧使君。
占虚实，后六作天空。若在干支虚事定，天空为煞最朦胧，虚妄祸重重。
春冰消尽碧波湖，漾影残霞似有无。忆得双文衫子薄，钿头云暎褪红酥。
野步晚悠悠，山光澹早秋。远空沦日脚，多稼没人头。古木蝉齐噪，深塍水慢流。幽居回不近，秋策却堪愁。
秋空雁度青天远，疏树蝉嘶白露寒。阶下败兰犹有气，手中团扇渐无端。
莫学他家弄钓船，海风起也不知边。风拍岸，浪掀天，不易安排得帖然。
春色照兰宫，秦女坐窗中。柳叶来眉上，桃花落脸红。拂尘开扇匣，卷帐却薰笼。衫薄偏憎日，裙轻更畏风。
柳近清明翠缕长，多情右衮不相忘。开缄虽睹新篇丽，破鼻须闻冷酒香。时态懒随人上下，花心甘被蝶分张。朝稀且莫轻春赏，胜事由来在帝乡。
太乙灵方炼紫荷，紫荷飞尽髪皤皤。猿啼巫峡晓云薄，雁宿洞庭秋月多。导引岂如桃叶舞，步虚宁比竹枝歌。华阳旧隐莫归去，水没芝田生绿莎。
服药备江瘴，四年方一疠。岂是药无功，伊予久留滞。滞留人固薄，瘴久药难制。去日良已甘，归途奈无际。
勋名尽得国家传，退狎琴僧与酒仙。还带郡符经几处，暂辞台座已三年。留司未到龙楼下，拜表长怀玉案前。秋日出城伊水好，领谁相逐上闲船。
出家从丱岁，解论造玄门。不惜挥谈柄，谁能听至言。中时山果熟，后夏竹阴繁。此去逢何日，峨嵋晓复昏。
林下觉身愚，缘不带心珠。开口无言说，笔头无可书。人问香严旨，莫道在山居。
昨日之日不可追，今日之日须臾期。如此如此复如此，壮心死尽生鬓丝。秋风落叶客肠断，不办斗酒开愁眉。贤名圣行甚辛苦，周公孔子徒自欺。
红粉当垆弱柳垂，金花腊酒解酴醿。笙歌日暮能留客，醉杀长安轻薄儿。
蓝桥春雪君归日，秦岭秋风我去时。每到驿亭先下马，循墙绕柱觅君诗。
金虎挻灾不复论，构成狂猘犯车尘。御衣空惜侍中血，国玺几危皇后身。图霸未能知盗道，饰非唯欲害仁人。黄旗紫气今仍旧，免使老臣攀画轮。
高户列禅房，松门到上方。像开祇树岭，人施蜀城香。地遍磷磷石，江移孑孑樯。林僧语不尽，身役事梁王。
毘陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
一朝入紫宫，万古遗芳尘。至今溪边花，不敢娇青春。
楚王宫北正黄昏，白帝城西过雨痕。返照入江翻石壁，归云拥树失山村。衰年肺病唯高枕，绝塞愁时早闭门。不可久留豺虎乱，南方实有未招魂。
殷勤江郡守，怅望掖垣郎。惭见新琼什，思归旧草堂。事随心未得，名与道相妨。若不休官去，人间到老忙。
幽鸟飞不远，此行千里间。寒冲陂水雾，醉下菊花山。有耻长为客，无成又入关。何时临涧柳，吾党共来攀。
莫折红芳树，但知尽意看。狂风幸无意，那忍折教残。
垂袖腾腾傲世尘，葫芦携却数游巡。利名身外终非道，龙虎门前辨取真。一觉梦魂朝紫府，数年踪迹隐埃尘。华阴市内才相见，不是寻常卖药人。
病起遶庭除，春泥黏屐齿。如从万里来，骨肉满面喜。
一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何。
一作江南守，江林三四春。相鸣不及鸟，相乐喜关人。日守朱丝直，年催华发新。淮阳秪有卧，持此度芳辰。
一二三四五，日轮正当午。可怜大丈夫，先天为心祖。
黄河西绕郡城流，上巳应无祓禊游。为忆渌江春水色，更无宵梦向吴州。
一任孤舟正又斜，乾坤何路指生涯。抛岁月，卧烟霞，在处江山便是家。
飞上鳌头侍玉皇，三台遗耀换余光。人间搦管穷苍颉，地上修文待卜商。真魄肯随金石化，真风留伴蕙兰香。皇天未启升平运，不使伊皋相禹汤。
雷焕丰城掘剑池，年深事远迹依稀。泥沙难掩冲天气，风雨终思发匣时。夜电尚摇池底影，秋莲空吐锷边辉。自从星坼中台后，化作双龙去不归。
万国笙歌醉太平，倚天楼殿月分明。云中乱拍禄山舞，风过重峦下笑声。
远使程途未一分，离心常要醉醺醺。那堪彭泽门前立，黄菊萧疏不见君。
以影观他影，以身观我身。身影何处昵？身共影何亲？身行影你伴，身住影为邻。身影百年外，相看一聚尘。
无艳无妖别有香，栽多不为待重阳。莫嫌醒眼相看过，却是真心爱澹黄。
献岁风光早，芳春节会多。径潘三月内，恣意饱相过。
黄昏不语不知行，鼻似烟窗耳似铛。独把象牙梳插鬓，昆仑山上月初明。
隅中巳，终孝之心不合二。竭力懃酬乳哺恩，自得名高上史记。
西皥司分昼夜平，羲和停午太阴生。铿锵揖让秋光里，观者如云出凤城。
天生逸世姿，竹马不曾骑。览卷冰将释，援毫露欲垂。金貂传几叶，玉树长新枝。荣禄何妨早，甘罗亦小儿。
西塞云山远，东风道路长。人心胜潮水，相送过浔阳。
南方赤帝髓，本是太阴精。古仙能夺剥，却取水银形。
仙客辞萝月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。
二毛羇旅尚迷津，万井莺花雨后春。宫阙参差当晚日，山河迤逦静纤尘。和风醉里承恩客，芳草归时失意人。南北东西各自去，年年依旧物华新。
碧水澄潭暎远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
不见上庭树，日高声忽吟。他人岂无耳，远客自关心。暂落还因雨，横飞亦向林。分明去年意，从此渐闻砧。
年少轻行乐，东城南陌头。与君寂寞意，共作草堂游。
四绝堂前万木秋，碧参差影压湘流。闲思宋杜题诗板，一日凭栏到夜休。
万类半已动，此心宁自安。月沈平野尽，星隐曙空残。马渡横流广，人行湛露寒。还思犹梦者，不信早行难。
秩秩泽宫，有的维鹄。祁祁庶士，于以干禄。
龙沙江尾抱锺陵，水郭村桥晚景澄。江对楚山千里月，郭连渔浦万家灯。省抛双斾辞荣宠，遽落丹霄起爱憎。惆怅旧游同草露，却思恩顾一霑膺。
暖景融融寒景清，越台风送晓钟声。四郊远火烧烟月，一道惊波撼郡城。夜雪未知东岸绿，春风犹放半江晴。谢公吟处依稀在，千古无人继盛名。
碧树凉生宿雨收，荷花荷叶满汀洲。登高有酒浑忘醉，慨古无言独倚楼。宫殿六朝遗古迹，衣冠千古漫荒丘。太平时节殊风景，山自青青水自流。
太阴位，为后又为臣。凡有象形凶吉定，行兵主帅要知明，一一细分清。
枋口花间掣手归，嵩阳为我留红晖。可怜踯躅千万尺，柱地柱天疑欲飞。
一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。
凡吊先生者，多伤荆棘间。不知三尺墓，高却九华山。天地有何外，子孙无亦闲。当时若征起，未必得身还。
亭午无公事，垂帘树色间。僧来茶灶动，吏去印床闲。傍竹行寻巷，当门立看山。吟诗老不倦，未省话官班。
观影元非有，观身亦是空。如采水底月，似捉树吹风。揽之不可见，寻之不可穷。众生随业转，恰似寐梦中。
山雨夜来涨，喜鱼跳满江。岸沙平欲尽，垂蓼入船窗。
五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。
乔木挂斗邑，水驿坏门开。向月片帆去，背云行雁来。晚年名利迹，宁免路岐哀。前计不能息，若为玄鬓回。
胡儿吹笛戍楼间，楼上萧条海月闲。借问梅花何处落，风吹一夜满关山。
才美临淄北，名高淮海东。羽仪三省遍，渔猎五车通。玉殿孤新榜，珠英落旧丛。
春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。
白屋炊香饭，荤膻不入家。滤泉澄葛粉，洗手摘藤花。青芥除黄叶，红姜带紫芽。命师相伴食，斋罢一瓯茶。
一照一回悲，再照颜色衰。日月自流水，不知身老时。昨日照红颜，今朝照白丝。白丝与红颜，相去咫尺间。
自君之出矣，宝镜为谁明。思君如陇水，长闻呜咽声。
茗地曲隈回，野行多缭绕。向阳就中密，背涧差还少。遥盘云髻慢，乱簇香篝小。何处好幽期，满岩春露晓。
绝岛跨危栏，登临到此难。夕阳高鸟过，疏雨一钟残。骇浪摇空阔，灵山厌渺漫。那堪更回首，乡树隔云端。
落日吹箫管，清池发櫂歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
肾黄肾脉肿，积冷致如然。还须熁腰上，以此出顽涎。
吉日初齐戒，灵巫穆上皇。焚香布瑶席，鸣珮奠椒浆。缓舞花飞满，清歌水去长。回波送神曲，云雨满潇湘。
久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
兰阶霜候早，松露穸台深。魄散珠胎没，芳销玉树沈。露文晞宿草，烟照惨平林。芝焚空欢息，流恨满籝金。
故国归人酒一杯，暂停兰棹共徘徊。村连三峡暮云起，潮送九江寒雨来。已作相如投赋计，还凭殷浩寄书回。到时若见东篱菊，为问经霜几度开。
迟开都为让群芳，贵地栽成对玉堂。红艳袅烟疑欲语，素华映月只闻香。翦裁偏得东风意，淡薄似矜西子妆。雅称花中为首冠，年年长占断春光。
白衫裁袖本教宽，朱紫由来亦一般。王老小儿吹笛看，我侬试舞尔侬看。
因随八马上仙山，顿隔尘埃物象闲。只恐西追王母宴，却忧难得到人间。
贤人处霄汉，荒泽自耕耘。陇首降时雨，雷声出夏云。一一鹤声飞上天。
扬清歌，发皓齿，北方佳人东邻子。且吟白纻停绿水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹蒙。
微微春色染林塘，亲拨烟霞坐涧房。阴洞雪胶知未入，浊醪风破的偷尝。芝台晓用金铛煮，星度闲将玉铪量。几遍侍晨官欲降，曙坛先起独焚香。
神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
鸣筝金粟柱，素手玉房前。欲得周郎顾，时时误拂弦。
返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯余松桂心。
复拜东阳郡，遥驰北阙心。行春五马急，向夜一猿深。山过康郎近，星看婺女临。幸容栖托分，犹恋旧棠阴。
玉碗金罍倾送君，江西日入起黄云。扁舟乘月暂来去，谁道沧浪吴楚分。
登岸还入舟，水禽惊笑语。晚叶低众色，湿云带繁暑。落日乘醉归，溪流复几许。
酷怜风月为多情，还到春时别恨生。倚柱寻思倍惆怅，一场春梦不分明。
松寂风初定，琴清夜欲阑。偶因群动息，试拨一声看。寡鹤当徽怨，秋泉应指寒。惭君此倾听，本不为君弹。
蝉声引出石中蛩，寂寞门扃叶数重。谁道思山心不切，等闲尽出两三峰。
旧宅人何在，空门客自过。泉声到池尽，山色上楼多。小洞生斜竹，重堦夹细莎。殷勤望城市，云水暮钟和。
暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
沃州传教后，百衲老空林。虑尽朝昏磬，禅随坐卧心。鹤飞湖草迥，门闭野云深。地与天台接，中峰早晚寻。
溪畔维舟问戴星，此中三害有图经。长桥可避南山远，却恐难防是最灵。
风怒边沙迸铁衣，胡儿胡马正骄肥。将军对阵谁教入，战士辞营不道归。新血溅红黏蔓草，旧骸堆白映寒晖。胸中纵有销兵术，欲向何门说是非。
离思春来切，谁能慰寂寥。花飞寒食过，云重楚山遥。耿耿梦徒往，悠悠鬓易凋。那堪对明月，独立水边桥。
何事有青钱，因人买钓船。阔容兼饵坐，深许共蓑眠。短好随朱鹭，轻堪倚白莲。自知无用处，却寄五湖仙。
曾为掾吏趋三辅，忆在潼关诗兴多。巫峡忽如瞻华岳，蜀江犹似见黄河。舟中得病移衾枕，洞口经春长薜萝。形胜有余风土恶，几时回首一高歌。
齿发那能敌岁华，早知休去避尘沙。鬼神只阚高明里，倚伏不干栖隐家。陶景岂全轻组绶，留侯非独爱烟霞。赠君吉语堪铭座，看取朝开暮落花。
铜壶晓漏初，羽翣拥涂车。方外留鸿宝，人间得善书。清笳悲画绶，朱邸散长裾。还似缑山驾，飘飘向碧虚。
南渡人来绝，喧喧雁满沙。自生江上月，长有客思家。半夜下霜岸，北风吹荻花。自惊归梦断，不得到天涯。
若切老婆心，劝君莫掠虚。忽遇明眼人，相逢笑杀渠。
还吴东去过澄城，楼上清风酒半醒。想得到家春已暮，海棠千树已凋零。
时节过繁华，阴阴千万家。巢禽命子戏，园果坠枝斜。寂寞孤飞蝶，窥丛觅晚花。
客愁看柳色，日日逐春深。荡漾春风里，谁知历乱心。
春意送残腊，春晴融小洲。蒲茸才簇岸，柳颊已遮楼。便有杯觞兴，可摅羁旅愁。凫鹥亦相狎，尽日戏清流。
东风泼火雨新休，舁尽春泥扫雪沟。走马犊车当御路，汉阳宫主进鸡球。
手子从君把，腰支亦任回。人家不中物，渐渐逼他来。
一家榆柳新，四面远无邻。人少愁闻病，庄孤幸得贫。耕牛长愿饱，樵仆每怜勤。终日忧衣食，何由脱此身。
音书杜绝白狼西，桃李无颜黄鸟啼。寒雁春深归去尽，出门肠断草萋萋。
元年建巳月，官有王司直。马惊折左臂，骨折面如墨。驽骀漫深泥，何不避雨色。劝君休叹恨，未必不为福。
为君三日废行程，一县官人是酒朋。共忆襄阳同醉处，尚书坐上纳银觥。
家住孟津河，门对孟津口。常有江南船，寄书家中否。
双岩泻一川，十里绝人烟。古庙阴风地，寒钟暮雨天。沙虚留虎迹，水滑带龙涎。不及曹溪侣，空林已夜禅。
误到蓬山顶上游，明珰玉女动星眸。朱扉半掩深宫月，应照璚芝雪艳愁。
高谈有伴还成薮，沈醉无期即是乡。已恨流莺欺谢客，更将浮蚁与刘郎。檐前柳色分张绿，窗外花枝借助香。所恨玳筵红烛夜，草玄寥落近回塘。
挂席东南望，青山水国遥。舳舻争利涉，来往接风潮。问我今何去，天台访石桥。坐看霞色晓，疑是赤城标。
篱东菊径深，折得自孤吟。雨中衣半湿，拥鼻自知心。
葱翠梢云质，垂彩暎清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。
何处青山不道场，何须策杖礼清凉。云中纵有金毛现，正眼观时非吉祥。
病随支遁偶行行，正见榴花独满庭。瘦竹成林人不看，却应着得强青青。
将军梦，梦见大舟船。顺水顺风帆幔顺，战之获捷独为先，快乐似神仙。
蛇贯道，白赤动军情。必有贼兵拦道路，只宜盘泊赏军兵，不久却回程。
本在胡笳曲，今从汉将营。浓阴方待庇，弱植岂无情。比雪花应吐，藏乌叶未成。五株蒙远赐，应使号先生。
猢狲与露柱，未免东西步。任唱太平歌，徒话超佛祖。
嘶马立未还，行舟路将转。江头瞑色深，挥袖依稀见。
古诗歌诀尽分明，只是迷人强穿凿。至道犹来不甚烦，妄将砂汞相交错。未知赤血与青腰，终日只向铅中作。铅中有物岂易修，失之一气无断腭。
满眼尽疮痍，相逢相对悲。乱阶犹未已，一柱若为支。堰茗蒸红枣，看花似好时。不知今日后，吾道竟何之。
天宫日暖阁门开，独上迎春饮一杯。无限游人遥怪我，缘何最老最先来。
软褥短屏风，昏昏醉卧翁。鼻香茶熟后，腰暖日阳中。伴老琴长在，迎春酒不空。可怜闲气味，唯欠与君同。
紫骝行且嘶，双翻碧玉蹄。卧流不肯渡，似惜锦障泥。白雪关山远，黄云海戍迷。挥鞭万里去，安得念春闺。
黄叶飘零化作尘，本来非妄亦非真。有情故宅含秋色，无名君子湛然春。
哀挽青门去，新阡绛水遥。路人纷雨泣，天意飒风飘。部曲精仍锐，匈奴气不骄。无由睹雄略，大树日萧萧。
交道有寒暑，在人无古今。与君中夜话，尽我一生心。所向未得志，岂惟空解吟。何当重相见，旧隐白云深。
汉水波浪远，巫山云雨飞。东风吹客梦，西落此中时。觉后思白帝，佳人与我违。瞿塘饶贾客，音信莫令稀。
日中晕，上盖下为阴。向晕即凶背晕吉，若无征战有风声，霞气雨还成。
五十年来思虑熟，忙人应未胜闲人。林园傲逸真成贵，衣食单疏不是贫。专掌图书无过地，遍寻山水自由身。傥年七十犹强健，尚得闲行十五春。
颜色尤难近，馨香不易通。朱门金锁隔，空使怨春风。
五湖生夜月，千里满寒流。旷望烟霞尽，凄凉天地秋。相思路渺渺，独梦水悠悠。何处空江上，裴回送客舟。
月下江流静，村荒人语稀。鹭鸳虽有伴，仍共影双飞。
虚空问万像，万像答虚空。何人亲得闻，木叉丱角童。
芸阁朝来雪，飘飖正满空。褰开明月下，校理落花中。色向怀铅白，光因翰简融。能令草玄者，回思入流风。
九月湘江水漫流，沙边唯览月华秋。金风浦上吹黄叶，一夜纷纷满客舟。
君行别老亲，此去苦家贫。藻镜留连客，江山憔悴人。秋风楚竹冷，夜雪巩梅春。朝夕高堂念，应宜彩服新。
少时不见山，便觉无奇趣。狂发从乱歌，情来任闲步。此心谁共证，笑向风吹树。
鼎成仙驭入崆峒，百世犹传至道风。暂应青词为穴凤，却思丹徼伴冥鸿。金公的的生炉际，琼刃时时到梦中。预恐浮山归有日，载将云室十洲东。
白帝朝惊浪，阳台暮映云。等闲生险易，世路秪如君。
此生此物当生涯，白石青松便是家。对月卧云如野鹿，时时买酒醉烟霞。
浔阳物景真难及，练泻澄江最好看。曾上虚楼吟倚槛，五峰擎雪照人寒。
养尔逢多难，常忧学已迟。辟彊为上相，何必待从师。
逢见鼠，白色是金精。若顺军行军大胜，逆军来者祸相生，凶吉甚分明。
夜长忆白日，枕上吟千诗。何当苦寒气，忽被东风吹。冰开鱼龙别，天波殊路岐。
为病比来浑断绝，缘花不免却知闻。从来事事关身少，主领春风只在君。
弘阁陈芳宴，佳宾此会难。交逢贵日重，醉得少时欢。舒黛凝歌思，求音足笔端。一闻清佩动，珠玉夜珊珊。
蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。
毡帐胡琴出塞曲，兰塘越櫂弄潮声。何言此处同风月，蓟北江南万里情。
劳劳千里身，襟袂满行尘。深夜悬双泪，短亭思远人。苍江程未息，黑水梦何频。明月轻桡去，唯应钓赤鳞。
珠佩紫霞缨，夫人会八灵。太霄犹有观，绝宅岂无形。暮雨裴回降，仙歌宛转听。谁逢玉妃辇，应检九真经。
古县萧条秋景晚，昔年陶令亦如君。头巾漉酒临黄菊，手板支颐向白云。百里岂能容骥足，九霄终自别鸡群。相思不恨书来少，佳句多从阙下闻。
蒙蒙庭树花，坠地无颜色。日暮东风起，飘扬玉阶侧。残蘂在犹稀，青条耸复直。为君结芳实，令君勿叹息。
单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。
繁弦奏渌水，长袖转回鸾。一双俱应节，还似镜中看。
年少好风情，垂鞭眦睚行。带金狮子小，裘锦麒麟狞。拣匠装银镫，堆钱买钿筝。李陵虽效死，时论亦轻生。
未游沧海早知名，有骨还从肉上生。莫道无心畏雷电，海龙王处也横行。
九疑深路遶山回，木落天清猿昼哀。犹隔箫韶一峰在，遥传五马向东来。
御史非常任，参军不久居。待君迁转后，此职还到余。
红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
凌霄多半绕棕榈，深染栀黄色不如。满树微风吹细叶，一条龙甲飐清虚。
潮落空江洲渚生，知君已上富春亭。尝闻郭邑山多秀，更说官僚眼尽青。离别几宵魂耿耿，相思一座髪星星。仙翁白石高歌调，无复松斋半夜听。
在家非不病，有病心亦安。起居甥侄扶，药饵兄嫂看。今病兄远路，道遥书信难。寄言娇小弟，莫作官家官。
莽莽万重山，孤城山谷间。无风云出塞，不夜月临关。属国归何晚，楼兰斩未还。烟尘独长望，衰飒正摧颜。
春来眠不得，谁复念生涯。夜听四邻乐，朝寻九陌花。轻烟浮草色，微雨濯年华。乞假非关病，朝衣在酒家。
黄梅县边黄梅雨，白头浪里白头翁。九江阔处不见岸，五月尽时多恶风。人间稳路应无限，何事抛身在此中。
少年相逐采莲回，罗帽罗衫巧制裁。每到岸头长拍水，竞提纤手出船来。
独弦琴子为君弹，松柏长青不怕寒。金矿相和性自别，任向君前试取看。
云水埋藏恩德洞，簪裾束缚使君身。暂来不宿归州去，应被山呼作俗人。
看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。
八年三月晦，山梨花满枝。龙门水西寺，夜与远公期。晏坐自相对，密语谁得知。前后际断处，一念不生时。
揽衣起兮望秋河，蒙蒙远雾飞轻罗。蟠桃树上日欲出，白榆枝畔星无多。
高僧无迹本难寻，更得禅行去转深。青草湖中看五老，白云山上宿双林。月明潭色澄空性，夜静猿声证道心。更说谢公南座好，烟萝到地几重阴。
瘴水蛮中入洞流，人家多住竹棚头。一山海上无城郭，唯见松牌记象州。
雨中妆点望中黄，句引蝉声送夕阳。忆昔当年随计吏，马蹄终日为君忙。
即心元是佛，不悟而自屈。我知定慧因，双修离诸物。
红藕暎嘉鲂，澄池照孤坐。池痕放文彩，雨气赠慵堕。山翁寄术药，幸得秋病可。终召十七人，云中备香火。
仙驭期难改，坤仪道自光。閟宫新表德，沙麓旧膺祥。素帟尧门掩，凝笳毕陌长。东风惨陵树，无复见亲桑。
北鸟飞不到，北人今去游。天涯浮瘴水，岭外问潘州。草木春冬茂，猿猱日夜愁。定知迁客泪，应只对君流。
独步荒郊暮，沉思远墅幽。平生多少事，弹指一时休。
吴都使者泛惊涛，灵一传书慰毳袍。别兴偶随云水远，知音本自国风高。身依闲淡中销日，发向清凉处落刀。闻着括囊新集了，拟教谁与序离骚。
心尽玉皇恩已远，迹留江郡宦应孤。不知壮气今何似，犹得凌云贯日无。
鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
晓迎秋露一枝新，不占园中最上春。桃李无言又何在，向风偏笑艳阳人。
君夸名鹤我名鸢，君叫闻天我戾天。更有与君相似处，饥来一种啄腥膻。
爽气遍搜空，难堪倚望中。孤烟愁落日，高木病西风。山寂樵声出，露凉蝉思穷。此时尘外事，幽默几人同。
松叶堪为酒，春来酿几多。不辞山路远，踏雪也相过。
武德门前颢气新，雪融鸳瓦土膏春。夜来梦到宣麻处，草没龙墀不见人。
金牛蜀楼远，玉树帝城春。荣耀生华馆，逢迎欠主人。帘前疑小雪，墙外丽行尘。来去皆回首，情深是德邻。
赋句诗章妙入神，未年三十即无身。常嗟薄命形憔悴，若比弘贞是幸人。
千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
秀眉青目树花衣，一钵随缘智不知。佛与轮王嫌不作，世间刚有个痴儿。
仙翁别后无信，应共烟霞卜邻。莫把壶中秘诀，轻传尘里游人。浮生日月自急，上境莺花正春。安得一招琴酒，与君共泛天津。
者边走，那边走，只是寻花柳。那边走，者边走，莫厌金杯酒。
临阵次，聆取鸟声鸣。若在我军头上叫，切忌备敌莫交兵，在彼我军赢。
俄景暧余晖，寒村归栖翼。吏休案牍敛，庭闲谊讼息。顾修杇钝姿，多惭弼谐力。不能庶知止，方归事耕植。
剑阁西南远凤台，蜀魂何事此飞来。偶因陇树相迷至，唯恐边风却送回。只有花知啼血处，更无猿替断肠哀。谁怜越客曾闻处，月落江平晓雾开。
羁贫不易去，此日始西东。旅舍秋霖叶，行人寒草风。酒醒余恨在，野饯暂游同。莫使祢生刺，空留怀袖中。
逐处花皆好，随年貌自衰。红樱满眼日，白发半头时。倚树无言久，攀条欲放迟。临风两堪叹，如雪复如丝。
不向烟波狎钓舟，强亲文墨事儒丘。长安十二槐花陌，曾负秋风多少秋。
帆翅初张处，云鹏怒翼同。莫愁千里路，自有到来风。
巩树烟月上，清光含碧流。且无三已色，犹泛五湖州。鹏息风还起，凤归林正秋。虽攀小山桂，此地不淹留。
为儒欣出守，上路亦戎装。旧制诗多讽，分忧俗必康。开怀江稻熟，寄信露橙香。郡阁清吟夜，寒星识望郎。
鹅乳养雏遗在水，鱼心想子变成鳞。细微幽隐何穷事，知者唯应是圣人。
庭际花微落，楼前汉已横。金壶催夜尽，罗袖舞寒轻。乐笑畅欢情，未半著天明。
家近吴王古战城，海风终日打墙声。今朝乡思浑堆积，琴上闻师大蟹行。
图画失天真，容华坐误人。君恩不可再，妾命在和亲。泪点关山月，衣销边塞尘。一闻阳鸟至，思绝汉宫春。
衰年生侄少，唯尔最关心。偶作魏舒别，聊为殷浩吟。白波舟不定，黄叶路难寻。自此尊中物，谁当更共斟。
江陵南北道，长有远人来。死别登舟去，生心上马回。荣枯诚异日，今古尽同灰。
郭生在童稚，已得方外心。绝迹遗世务，栖真入长林。元和感异类，猛兽怀德音。不忆固无情，斯言微且深。
迟迟傍晓阴，昨夜色犹深。毕竟终须落，堪悲古与今。明年何处见，尽日此时心。蜂蝶无情极，残香更不寻。
至矣坤德，皇哉地祗。开元统纽，合大承规。九宫肃列，六典相仪。永言配命，长保无亏。
去去楞伽子，春深道路长。鸟啼青嶂险，花落紫衣香。此去非余事，还归内道场。凭师将老倒，一向说荥阳。
若筭防边久远名，新安岂更胜长城。谩兴他役悲荒垒，何似从今实取兵。圣德便应同险固，人心自不向忠贞。但将死节酬尧禹，版筑无劳寇已平。
一树芳菲也当春，漫随车马拥行尘。桃花解笑莺能语，自醉自眠那藉人。
儒为君子儒，儒道不妨孤。白发多生矣，青山可住乎。徉狂宁是事，巧达又非夫。祗此平生愿，他人肯信无。
有鸟有鸟名老鸱，鸱张贪很老不衰。似鹰指爪唯攫肉，戾天羽翮徒翰飞。朝偷暮窃恣昏饱，后顾前瞻高树枝。珠丸弹射死不去，意在护巢兼护儿。
闲身行止属年华，马上怀中尽落花。狂遍曲江还醉卧，觉来人静日西斜。
柳汀斜对野人窗，零落衰条傍晓江。正是霜风飘断处，寒鸥惊起一双双。
羽卫森森西向秦，山川历历在清晨。晴云稍卷寒岩树，宿雨能销御路尘。圣德由来合天道，灵符即此应时巡。遗贤一一皆羁致，犹欲高深访隐沦。
尘心不识体中天，空敬灵仪拟觅仙。自有玄珠不知处，何年归命入丹田。
喧喧蹄毂走红尘，南北东西暮与晨。谩道青云难得路，何曾紫陌有闲人。杯倾竹叶侯门月，马落桃花御水春。只合咏歌来大国，况逢文景化惟新。
月满西园夜未央，金风不动邺天凉。高情公子多秋兴，更领诗人入醉乡。
瘦缠金锁惹朱楼，一别巫山树几秋。寒想蜀门清露滴，暖怀湘岸白云流。罢抛檐果沉僧井，休拗崖冰溅客舟。啼过三声应有泪，画堂深不彻王侯。
每来政事堂中宿，共忆华阳观里时。日暮独归愁米尽，泥深同出借驴骑。交游今日唯残我，富贵当年更有谁。彼此相看头雪白，一杯可合重推辞。
十五能行西入秦，三十无家作路人。时命不将明主合，布衣空染洛阳尘。
诸属幕，必是选贤良。勿取门高当势位，无私亲旧与乡邦。曲顺定为殃。
古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。
使君持节去，云水满前程。楚寺多连竹，江樯远暎城。登楼向月望，赛庙傍山行。若动思乡咏，应贻谢步兵。
数卷新游蜀客诗，长安僻巷得相随。草堂雪夜携琴宿，说是青城馆里时。
柳阴春岭鸟新啼，暖色浓烟深处迷。如恨往来人不见，水声呦咽出花溪。
厩马翩翩禁外逢，星槎上汉杳难从。定知欲报淮南诏，促召王褒入九重。
幽植众能知，贞芳只暗持。自无君子佩，未是国香衰。白露霑长早，青春每到迟。
龙鬬雌雄势已分，山崩鬼哭恨将军。黄河直北千余里，冤气苍茫成黑云。
可怜他山石，几度负贞坚。推迁强为用，雕斲伤自然。文含巴江浪，色起青城烟。更闻余玉声，时入朱丝弦。
大士生兜率，空池满白莲。秋风明月下，斋日影堂前。色后群芳拆，香殊百和燃。谁知不染性，一片好心田。
魏宫歌舞地，蝶戏鸟还鸣。玉座人难到，铜台雨滴平。西陵树不见，漳浦草空生。万恨尽埋此，徒悬千载名。
故人南去汉江阴，秋雨萧萧云梦深。江上见人应下泪，由来远客易伤心。
闲上高楼时一望，绿芜寒野静中分。人行直路入秦树，雁截斜阳背塞云。渭水自流汀岛色，汉陵空长石苔纹。秋风高柳出危叶，独听蝉声日欲曛。
月生晕，月晕晕参星。或晕井宿遭雨降，五朝七日不差分，空里似盆倾。
碧峰南一寺，最胜是仙源。峻坂依岩壁，清泉泄洞门。金函崇宝藏，玉树閟灵根。寄谢香花叟，高踪不可援。
候晓传清跸，迎风引彩旒。共瞻宫辂出，遥想望陵愁。弓剑随云气，衣冠奉月游。空余驾龙处，摇落鼎湖秋。
降酒先生风韵高，搅银公子更清豪。碎身粉骨功成后，小碾当衔马脚槽。
延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
新授金书八素章，玉皇教妾主扶桑。与君一别三千岁，却厌仙家日月长。
多感京河李丈人，童蒙受教便书绅。文章至竟无功业，名宦由来致苦辛。皎日还应知守道，平生自信解甘贫。孤单所得皆逾分，归种敷溪一亩春。
賸水沧江破，残山碣石开。绿垂风折笋，红绽雨肥梅。银甲弹筝用，金鱼换酒来。兴移无洒埽，随意坐莓苔。
金管多情恨解携，一声歌罢客如泥。江亭系马绿杨短，野岸维舟春草齐。帝子梦魂烟水阔，谢公诗思碧云低。风前不用频挥手，我有家山白日西。
苍莽寒空远色愁，呜呜戍角上高楼。吴姬怨思吹双管，燕客悲歌别五侯。千里关山边草暮，一星烽火朔云秋。夜来霜重西风起，陇水无声冻不流。
还溴去，触处可幽栖。涅槃生死是，烦恼即菩提。
好是春风湖上亭，柳条藤蔓系离情。黄莺久住浑相识，欲别频啼四五声。
萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
南游曾去海南涯，此去游人不易归。白日雾昏张夜烛，穷冬气暖著春衣。溪荒毒鸟随船啅，洞黑冤蛇出树飞。重入帝城何寂寞，共回迁客半轻肥。
守堤三年念生缘，种树为阴出世恩。划石寄言相瞩付，一重孙付一重孙。
偶来人境外，何处染嚣尘。倘许栖林下，僧中老此身。
三月光景不忍看，五陵春色何摧残。穷途得志反惆怅，饮席话旧多阑珊。中酒向阳成美睡，惜花冲雨觉伤寒。野棠飞尽蒲根暖，寂寞南溪倚钓竿。
翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
无成归故国，上马亦高歌。况是飞鸣后，殊为喜庆多。暑消嵩岳雨，凉吹洞庭波。莫使闲吟去，须期接盛科。
素琴弦断酒缾空，倚坐欹眠日已中。谁向刘灵天幕内，更当陶令北窗风。
竹径桃源本出尘，松轩茅栋别惊新。御跸何须林下驻，山公不是俗中人。
江村日暮寻遗老，江水东流横浩浩。竹里闲窗不见人，门前旧路生青草。
官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
长随圣泽堕尧天，濯遍幽兰叶叶鲜。才喜轻尘销陌上，已愁新月到堦前。文腾要地成非久，珠缀秋荷偶得圆。几处花枝抱离恨，晓风残月正澘然。
时时闻说故人死，日日自悲随老身。白发不生应不得，青山长在属何人。
心地偶相见，语多为别难。诗成公府晚，路入翠微寒。逢石自应坐，有花谁共看。身为当去雁，云尽到长安。
愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。
画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花藂当下帘。指点楼南玩新月，玉钩素手两纤纤。
早闻元九咏君诗，恨与卢君相识迟。今日逢君开旧卷，卷中多道赠微之。相看掩泪情难说，别有伤心事岂知。闻道咸阳坟上树，已抽三丈白杨枝。
阿娇初失汉皇恩，旧赐罗衣亦罢熏。欹枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门长掩绿苔文。
山下花明水上曛，一桡青翰破霞文。越人但爱风流客，绣被何须属鄂君。
去岁干戈险，今年蝗旱忧。关西归战马，海内卖耕牛。
我有你不喜，你有我不嗔。你贫憎我富，我富怜你贫。行好得天报，为恶罪你身。你若不信我，你且勘经文。
离亭非旧国，春色是他乡。老畏歌声断，愁随舞曲长。二天开宠饯，五马烂生光。川路风烟接，俱宜下凤皇。
胡风似剑锼人骨，汉月如钩钓胃肠。魂梦不知身在路，夜来犹自到昭阳。
鹤立瘦棱棱，髭长白似银。衣冠皆古制，气貌异常人。听雪添诗思，看山滞酒巡。西峰重归路，唯许野僧亲。
秦人百万征南日，蕞地苻筑此城。把隘亡兵今有几，莲峰之下误争名。
小碎诗篇取次书，等闲题柱意何如。诸郎到处应相问，留取三行代鲤鱼。
当官接闲暇，暂得归林泉。百里路不宿，两乡山复连。夜深露湿簟，月出风惊蝉。且尽主人酒，为君从醉眠。
海上昔闻麋爱鹤，山中今日鹿憎龟。爱憎止竟须关分，莫把微才望所知。
秋城临古路，城上望君还。旷野入寒草，独行随远山。授人鸿宝内，将犬白云间。早晚烧丹罢，遥知冰雪寒。
相对莫辞贫，蓬蒿任塞门。无情是金玉，不报主人恩。
占贼信，卦象动妻财。天喜来交爻已动，若来相战见兵乖，我将得和谐。
西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
西亭系五马，为送故人归。客舍草新出，关门花欲飞。到来逢岁酒，却去换春衣。吏部应相待，如君才调稀。
兰溪春尽碧泱泱，映水兰花雨发香。楚国大夫憔悴日，应寻此路去潇湘。
上楼迎春新春归，暗黄著柳宫漏迟。薄薄淡霭弄野姿，寒绿幽泥生短丝。锦床晓卧玉肌冷，露脸未开对朝暝。官街柳带不堪折，早晚菖蒲胜绾结。
人人避暑走如狂，独有禅师不出房。可是禅房无热到，但能心静即身凉。
月满自高丘，江通无狭流。轩窗开到晓，风物坐含秋。鹊警银河断，蛩悲翠幕幽。清光望不极，耿耿下西楼。
垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
越绝孤城千万峰，空斋不语坐高舂。印文生绿经旬合，砚匣留尘尽日封。梅岭寒烟藏翡翠，桂江秋水露鰅鳙。丈人本自忘机事，为想年来憔悴容。
中峰曾到处，题记没苍苔。振锡传深谷，翻经想旧台。苍松临砌偃，惊鹿蓦溪来。内殿评诗切，身回心未回。
可羡罗敷自有失，愁中漫捋白髭须。豹钱骢子能擎举，兼著连干许换无。
叠嶂横空向郡西，迥然高峭众山低。树梢缺处见城郭，日影落时闻鼓鼙。
为报如今都护雄，匈奴且莫下云中。请书塞北阴山石，愿比燕然车骑功。
月落娥兼隐，宫空后岂还。衔哀穷地界，亲莅泣天颜。旧住留丹药，新陵在碧山。国人伤莫及，应只咏关关。
忆昨送君葬，今看坟树高。寻思后期者，只是益生劳。
莫道无幽致，常来到日西。地虽当北阙，天与设东溪。疏苇寒多折，惊凫去不齐。坐中皆作者，长爱觅分题。
玉堂帘外独迟迟，明月初沈勘契时。闲听景阳钟尽后，两莺飞上万年枝。
忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
杨柳郁青青，竹枝无限情。同郎一回顾，听唱纥那声。
渐觉近来筋力少，难堪今日在风尘。谁能借问功名事，祗自扶持老病身。贵得药资将助道，肯嫌家计不如人。洞庭已置新居处，归去安期与作邻。
群峰过雨涧淙淙，松下扉扃白鹤双。香透经窗笼桧柏，云生梵宇湿旛幢。蒲团僧定风过席，苇岸渔歌月堕江。谁悟此生同寂灭，老禅慧力得心降。
寒鸣宁与众虫同，翼鬓緌冠岂道穷。壳蜕已从今日化，声愁何似去年中。朝催篱菊花开露，暮促庭槐叶坠风。从此最能惊赋客，计居何处转飞蓬。
西山白雪三奇戍，南浦清江万里桥。海内风尘诸弟隔，天涯涕泪一身遥。唯将迟暮供多病，未有涓埃荅圣朝。跨马出郊时极目，不堪人事日萧条。
上吞巴汉控潇湘，怒似连山净镜光。魏帝缝囊真戏剧，苻坚投棰更荒唐。千秋钓艇歌明月，万里沙鸥弄夕阳。范蠡清尘何寂寞，好风唯属往来商。
寺倚乌龙腹，窗中见碧棱。空廊人画祖，古殿鹤窥灯。风吼深松雪，炉寒一鼎冰。唯应谢内史，知此道心澄。
北风吹雪暮萧萧，问法寻僧上界遥。临水手持筇竹杖，逢君不语指芭蕉。
夜潭有仙舸，与月当水中。嘉宾爱明月，游子惊秋风。
离乱人相失，春秋雁自飞。祗缘行路远，未必寄书稀。二月花无数，频年意有违。落晖看过后，独坐泪沾衣。
海霁晚帆开，应无乡信催。水从荒外积，人指日边回。望国乘风久，浮天绝岛来。傥因华夏使，书札转悠哉。
丝竹久已懒，今日遇君忺。打破蜘蛛千道网，总为鹡鸰两个严。
斑多筒簟冷，发少角冠清。避暑长林下，寒蝉又有声。
万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。
无为政化更何为，到即生人妪煦肥。必似汉高三杰去，且将刘宠一钱归。玉阶香惹麒麟步，银汉风驱鸑鷟飞。为报蒸民莫惆怅，陶钧及尔更光辉。
丈夫心爱横行，报国知嫌命轻。楼兰径百战，更道戍龙城。锦字窦车骑，胡笳李少卿。生离两不见，万古难为情。
林下茅斋已半倾，九华幽迳少人行。不将冠剑为荣事，只向烟萝寄此生。松竹渐荒池上色，琴书徒立世间名。白杨风起秋山暮，时复哀猿啼一声。
幽慵不觉耗年光，犀柄金徽乱一床。野客共为赊酒计，家人同作借书忙。园蔬预遣分僧料，廪粟先教算鹤粮。无限高情好风月，不妨犹得事吾王。
往年西谒谢玄晖，樽酒留欢醉始归。曲槛柳浓莺未老，小园花煖蝶初飞。喷香瑞兽金三尺，舞雪佳人玉一围。今日乱罹寻不得，满蓑风雨钓鱼矶。
万国尚防寇，故园今若何。昔归相识少，早已战场多。
每书题作上都字，怅望关东无限情。寂寞此心新雨后，槐花高树晚蝉声。
阿娇年未多，体弱性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
拜官从秘省，署职在藩维。多故长疏索，高秋远别离。天寒泗上醉，夜静岳阳碁。使府临南海，帆飞到不迟。
顾步三春晚，田园四望通。游丝横惹树，戏蝶乱依藂。竹懒偏宜水，花狂不待风。唯余诗酒意，当了一生中。
江南折芳草，江北赠佳期。江阔水复急，过江常苦迟。蘋白兰叶青，恐度先香时。美人碧云外，宁见长相思。
未得鸣珂谒汉宫，江头寂寞向春风。悲歌一曲心应醉，万叶千花泪眼中。
曲水公卿宴，香尘尽满街。无心修禊事，独步到禅斋。细草萦愁目，繁花逆旅怀。绮罗人走马，遗落凤皇钗。
长夜闭荒城，更深恨转盈。星济数道赤，月出半山明。不闻村犬吠，空听虎狼声。愁卧眠虽着，时时梦里惊。
山开江色上，孤赏去应迟。绿水迎吴榜，秋风入楚词。猿清独宿处，木落远行时。见说东阳守，登楼为尔期。
不用论京口，先须问石头。虎山终自伏，带水漫长游。青盖曾彰谶，黄奴肯识羞。分明前鉴在，刚地弄戈矛。
吴王醉处十余里，照野拂衣今正繁。经雨不随山鸟散，倚风疑共路人言。愁怜粉艳飘歌席，静爱寒香扑酒樽。欲寄所思无好信，为人惆恨又黄昏。
宿雨南江涨，波涛乱远峰。孤亭凌喷薄，万井逼舂容。霄汉愁高鸟，泥沙困老龙。天边同客舍，携我豁心胸。
落日太湖西，波涵万象低。藕花熏浦溆，菱蔓匿凫鹥。树及长桥尽，滩回七里迷。还应坐筹暇，时一梦荆溪。
之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
蕙草芳未歇，绿槐阴已成。金罍唯独酌，瑶瑟有离声。翔泳各殊势，篇章空寄情。应怜三十载，未变使君名。
天阴一日便堪愁，何况连宵雨不休。一种雨中君最苦，偏梁阁道向通州。
亦知王大是昌龄，杜二其如律韵清。还有酸寒堪笑处，拟夸朱绂更峥嵘。
道贤齐二阮，俱向竹林归。古偈穿花线，春装卷叶衣。僧墟回水寺，佛陇启山扉。爱别吾何有，人心强有违。
底事匡庐住忘回，其如幽致胜天台。僧闲吟倚六朝树，客思晚行三径苔。
此地无驻马，夜中犹走轮。所以路旁草，少于衣上尘。
水积春塘晚，阴交夏木繁。舟船如野渡，篱落似江村。静拂琴床席，香开酒库门。慵闲无一事，时弄小娇孙。
秦城啼楚鸟，远思更纷纷。况是街西夜，偏当雨里闻。应投最高树，似隔数重云。此处谁能听，遥知独有君。
虬须憔悴羽林郎，曾入甘泉侍武皇。雕没夜云知御苑，马随仙仗识天香。五湖归去孤舟月，六国平来两鬓霜。唯有桓伊江上笛，卧吹三弄送残阳。
殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
声貌由来固绝伦，今朝共许占残春。当歌莫怪频垂泪，得地翻惭早失身。
暗诵黄庭经在口，闲携青竹杖随身。晚花新笋堪为伴，独入林行不要人。
节物堪为乐，江湖有主人。舟行深更好，山趣久弥新。尊酒平生意，烟花异国春。城南无夜月，长袖莫留宾。
蘂黄无限当山额，宿妆隐笑纱窗隔。相见牡丹时，暂来还别离。翠钗金作股，钗上蝶双舞。心事竟谁知，月明花满枝。
去夏疏雨余，同倚朱阑语。当时楼下水，今日到何处？恨如春草多，事与孤鸿去。楚岸柳何穷，别愁纷若絮。
膝袴斑阑火炙成，浑身破碎不能惊。山房独坐眼极乐，豁然无事畅人情。
一片琼英价动天，连城十二昔虚传。良工巧费真为累，楮叶成来不直钱。
与君相见即相亲，闻道君家在孟津。为见行舟试借问，客中时有洛阳人。
暑消冈舍清，闲语有余情。涧水生茶味，松风灭扇声。远分临海雨，静觉掩山城。此地秋吟苦，时来遶菊行。
出郭见落日，别君临古津。远程无野寺，宿处问何人。原色不分路，锡声遥隔尘。山阴到家节，犹及蕙兰春。
古貌满堂尘暗色，新华落地鸟繁声。经行观礼自心感，一雨僧人不显名。
汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
深绿依依配浅黄，两般颜色一般香。到头袅娜成何事，秪解年年断客肠。
囊中书是居山写，海畔家贫乞食还。吾子莫愁登第晚，古人惟爱贱游闲。舟行散适江亭上，郡宴歌吟蜡烛间。从此乐章休叙战，汉兵无阵亦无蛮。
一双幽色出凡尘，数粒秋烟二尺鳞。从此静窗闻细韵，琴声长伴读书人。
送人多折柳，唯我独吟松。若保岁寒在，何妨霜雪重。森梢逢静境，廓落见孤峰。还似君高节，亭亭鲜继踪。
陇头水，千古不堪闻。生归苏属国，死别李将军。细响风凋草，清哀雁落云。
我有方寸心，无人堪共说。遣风吹却云，言向天边月。
平地才应一顷余，阁栏都大似巢居。入衙官吏声疑鸟，下峡舟船腹似鱼。市井无钱论尺丈，田畴付火罢耘锄。此中愁杀须甘分，惟惜平生旧著书。
岂有头风笔下痊，浪成蛮语向初筵。兰亭旧趾虽曾见，柯笛遗音更不传。照曜文星吴分野，留连花月晋名贤。相逢只恨相知晚，一曲骊歌又几年。
停桡因旧识，白发向波涛。以我往来倦，知君耕稼劳。渚田临舍尽，坂路出檐高。游者还南去，终期伴尔曹。
欲种数茎苇，出门来往频。近陂收本土，选地问幽人。静看唯思长，初移未觉匀。坐中寻竹客，将去更逡巡。
岳前大队赴淮西，从此中原息鼓鼙。石阙莫教苔藓上，分明认取晋公题。
山南山北郁嵯峨，千古声名保不磨，笑入醉乡聊偃卧，我临苔石重摩挲。
病上篮舆相送来，衰容秋思两悠哉。凉风袅袅吹槐子，却请行人劝一杯。
人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
山阳遗韵在，林端横吹惊。响迥凭高阁，曲怨绕秋城。淅沥危叶振，萧瑟凉气生。始遇兹管赏，已怀故园情。
江上烟消汉水清，王师大破绿林兵。干戈用尽人成血，韩信空传壮士名。
三千里外无家客，七百年来云水身。行满蓬莱为别馆，道成瓦砾尽黄金。待宾榼里常存酒，化药炉中别有春。积德求师何患少，由来天地不私亲。
唐朝进士，今日神仙。足蹑紫雾，却返洞天。
予名初在德门前，屈指年来三十年。自贺孤危终际会，别将流涕感阶缘。止陪鸳鸯居清秩，滥应星辰浼上玄。平昔苦心何所恨，受恩多是旧诗篇。
萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。
画角吹残月，寒声发戍楼。立霜嘶马怨，攒碛泣兵愁。燕雁鸣云畔，胡风冷草头。罢闻三会后，天迥晓星流。
玉轸朱弦瑟瑟徽，吴娃征调奏湘妃。分明曲里愁云雨，似道萧萧郎不归。
旅泊青山夜，荒庭白露秋。洞房悬月影，高枕听江流。猿响寒岩树，萤飞古驿楼。他乡对摇落，倂觉起离忧。
阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
李夫人病已经秋，汉武看来不举头。得所浓华销歇尽，楚魂湘血一生休。
霓旌引上大罗天，别领新衔意自怜。蝴蝶流莺莫先去，满城春色属群仙。
岁将暮兮欢不再，时已晚兮忧来多。东郊绝此麒麟笔，西山秘此凤凰柯。
谁知白云外，别有绿萝春。苔绕溪边径，花深洞里人。逸妻看种药，稚子伴垂纶。颍上逃尧者，何如此养真。
剑阁迢迢梦想间，行人归路遶梁山。明朝骑马摇鞭去，秋雨槐花子午关。
一别杜陵归未期，祗凭魂梦接亲知。近来欲睡兼难睡，夜夜夜深闻子规。
既有亲人术，还逢试吏年。蓬蒿千里闭，村树几家全。雪覆淮南道，春生颍谷烟。何时当莅政，相府待闻天。
三苗余古地，五稼满秋田。来问周公税，归输汉俸钱。江城寒背日，湓水暮连天。南楚凋残后，疲民赖尔怜。
欲出心还懒，闲吟遶寝床。道书虫食尽，酒律客偷将。愁至为多病，贫来减得狂。见君何所似，如热得清凉。
惟清惟肃，靡闻靡见。举备九成，俛终三献。庆彰曼寿，胙彻嘉荐。瘗玉埋牲，礼神斯遍。
拢鬓新收玉步摇，背灯初解绣裙腰，枕寒衾冷异香焦。深院不关春寂寂，落花和雨夜迢迢，恨情残醉却无聊。
自从君别后，常守旧时心。洛阳来路远，还用几黄金。
野景陶情皆得意，凡夫举目尽堪愁。秦川几度埋番骨，棘路还曾耸玉楼。幻体不知波上沫，狂心须认镜中头。浮生役役贪荣者，求到真空卒未休。
常时好闲独，朋旧少相过。及尔宣风去，方嗟别日多。淮流春晼晚，江海路蹉跎。百岁屡分散，欢言复几何。
北极新英主，高科旧少年。风流传贵达，谈笑取荣迁。洛水秋空底，嵩峰晓翠巅。寻常谁并马，桥上戏成篇。
门外猧儿吠，知是萧郎至。刬袜下香阶，冤家今夜醉。扶得入罗帏，不肯脱罗衣。醉则从他醉，还胜独睡时。
一联无舍坐，须行去处宽。少食巡门乞，文破忍饥寒。迥独一身活，病困遣谁看。命绝抛坑里，狼狐恣意飡。
灵一心传清塞心，可公吟后础公吟。近来雅道相亲少，惟仰吾师所得深。好句未停无暇日，旧山归老有东林。冷曹孤宦甘寥落，多谢携筇数访寻。
休遣玲珑唱我诗，我诗多是别君词。明朝又向江头别，月落潮平是去时。
润气凝柱础，繁声注瓦沟。暗留窗不晓，凉引簟先秋。叶湿蚕应病，泥稀燕亦愁。仍闻放朝夜，误出到街头。
病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
一别朱门三四春，再来应笑尚风尘。昨宵唯有楼前月，识是谢公诗酒人。
徘徊自劝莫沾缨，分付年年谷口莺。却赖无情容易别，有情早个不胜情。
两城相对峙，一水向东流。今夜素娥月，何年黄鹤楼。悠悠兰棹晚，渺渺荻花秋。无奈柔肠断，关山总是愁。
苍翠云峰开俗眼，泓澄烟水浸尘心。惟将道业为芳饵，钓得高名直到今。
终日江头理櫂间，忽然失济若为还。滩急急，水潺潺，争把浮生作等闲。
蛟蛇见，营寨必宜攻。更有青蛇人病疾，黄蛇疫瘴总成凶，移寨免灾凶。
处处江草绿，行人发潇湘。潇湘回雁多，日夜思故乡。春梦不知数，空山兰蕙芳。
碧江头与白云门，别后秋霜点鬓根。长记学禅青石寺，最思共醉落花村。林间竹有湘妃泪，窗外禽多杜宇魂。未棹扁舟重回首，采薇收橘不堪论。
借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
岁暮长安客，相逢酒一杯。眼前闲事静，心里故山来。池影含新草，林芳动早梅。如何不归去，霜鬓共风埃。
五凤楼南望洛阳，龙门回合抱苍苍。受朝前殿云霞暖，封岳行宫草木香。四海为家知德盛，二京有宅卜年长。东人犹忆时巡礼，愿觐元和日月光。
怜君守一尉，家计复清贫。禄米尝不足，俸钱供与人。城头苏门树，陌上黎阳尘。不是旧相识，声同心自亲。
夜宿密公室，话馀将昼兴。遶堦三迳雪，当户一池冰。家训资风化，心源隐政能。明朝复何见，莱草古沟堘。
红旗破贼非吾事，黄纸除书无我名。唯共嵩阳刘处士，围棋赌酒到天明。
扁舟亭下驻烟波，十五年游重此过。洲觜露沙人渡浅，树稍藏竹鸟啼多。山衔落照欹红盖，水蹙斜文卷绿罗。肠断中秋正圆月，夜来谁唱异乡歌。
厌从薄宦校青简，悔别故山思白云。犹喜兰台非傲吏，归时应免动移文。
水母金父不易识，化他流珠转辉赩。假气若到白雪宫，黄芽从兹实难测。堤防坚固半浮沉，姹女悲吟宁暂息。
马足早尘深，飘缨又满襟。吾师有甘露，为洗此时心。
四海游长倦，百年愁半侵。赖窥明镜里，时见丈夫心。
哭尔春日短，支颐长叹嗟。不如半死树，犹吐一枝花。
楚老游山寺，提携观画壁。扬袂指辟支，睩眄相鬬阋。险哉透撞儿，千金赌一掷。成败身自受，傍人那叹息。
得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。
簟卷两床琴瑟秋，暂凭前计奈相尤。尘飘马尾甘蓬转，酒忆江边有梦留。隋帝旧祠虽寂寞，楚妃清唱亦风流。可怜别恨无人见，独背残阳下寺楼。
故垒烟尘后，新军河塞间。金貂宠汉将，玉节度萧关。澶漫沙中雪，依稀汉口山。人知窦车骑，计日勒铭还。
隋堤风物已凄凉，堤下仍多旧战场。金镞有苔人拾得，芦花无主鸟衔将。秋声暗促河声急，野色遥连日色黄。独上寒城正愁绝，戍鼙惊起雁行行。
旧隐匡庐一草堂，今闻携策谒吾皇。峡云难卷从龙势，古剑终腾出土光。开翅定期归碧落，濯缨宁肯问沧浪。他时得意交知仰，莫忘裁诗寄钓乡。
乱后谁归得，他乡胜故乡。直为心厄苦，久念与存亡。汝书犹在壁，汝妾已辞房。旧犬知愁恨，垂头傍我床。
澹荡春风满眼来，落花飞蝶共裴回。偏能飘散同心蒂，无那愁眉吹不开。
晓将近，黄姑织女银河尽。九华锦衾无复情，千金宝镜谁能引。歌宛转，宛转伤别离。愿作杨与柳，同向玉窗垂。
把得闲书坐水滨，读来前事亦酸辛。莫言麈尾清谭柄，坏却淳风是此人。
冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。
匈奴屡不平，汉将欲纵横。看云方结阵，却月始连营。潜军度马邑，扬斾掩龙城。会勒燕然石，方传车骑名。
白帝行炁道当新，名书紫府得其篇，西龟定录位真人。
榜悬金价鬻官荣，千万为公五百卿。公瑾孔明穷退者，安知高卧遇雄英。
天子收郡印，京兆责狱囚。狂兄与狂弟，不解对花愁。
病中贪好景，强步出幽居。紫葛垂山径，黄花遶野渠。荒林飞老鹤，败堰过游鱼。纵忆同年友，无人可寄书。
北路古来难，年光独认寒。朔云侵鬓起，边月向眉残。芦井寻沙到，花门度碛看。薰风一万里，来处是长安。
昭阳记得神仙侣，独自承恩，水殿灯昏，罗幕轻寒夜正春。如今别馆添萧索，满面啼痕，旧约犹存，忍把金环别与人。
益戆由来未觉贤，终须南去吊湘川。当时物议朱云小，后代声华白日悬。邪佞每思当面唾，清贫长欠一杯钱。驿名不合轻移改，留警朝天者惕然。
铜梁剑阁几区区，十上探珠不见珠。卞玉影沈沙草暗，骅骝声断陇城孤。入关词客秋怀友，出户孀妻晓望夫。吴水楚山千万里，旅魂归到故乡无。
涨海尝从此地流，千帆飞过碧山头。君看深谷为陵后，翻覆人间未肯休。
露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。
自言因病学休粮，本意非求不死方。徒有至人传道术，更无斋客到禅房。雨中林鸟归巢晚，霜后嵒猿拾橡忙。争似吾师无一事，稳披云衲坐藤床。
尧违天孽赖询谟，顿免洪波浸碧虚。海内生灵微伯禹，尽应随浪化为鱼。
高浪如银屋，江风一发时。笔端降太白，才大语终奇。
的的堕芊苍，茫茫不记年。几逢疑虎将，应逐犯牛仙。择地依兰畹，题诗间锦钱。何时成五色，却上女娲天。
京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
磊落风初定，轻明云乍妨。疏中摇月彩，繁处杂星芒。火树枝柯密，烛龙鳞甲张。穷愁读书者，应得假余光。
如瘴气，鹘骨火烧将。便去上风焚此物，众人闻此灭灾殃，从此得安康。
家居五原上，征战是平生。独负山西勇，谁当塞下名。死生辽海战，雨雪蓟门行。诸将封侯尽，论功独不成。
胡马饮河洛，我家从此迁。今来独垂泪，三十六峰前。
痛填心兮不能语，寸断肠兮诉何处。春生万物妾不生，更恨香魂不相遇。
紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
独听空堦雨，方知愁事悲。寂寥旬假日，萧飒夜长时。别念纷纷起，寒更故故迟。情人如不醉，定是两相思。
梧桐相待老，鸳鸯会双死。贞妇贵徇夫，舍生亦如此。波澜誓不起，妾心井中水。
褒谷通岷岭，青冥此路深。晚程椒瘴热，野饭荔枝阴。古郡三刀夜，春桥万里心。唯应对杨柳，暂醉卓家琴。
旧苑荒台杨柳新，菱歌清唱不胜春。只今惟有西江月，曾照吴王宫里人。
衰残归未遂，寂寞此宵情。旧国当千里，新年隔数更。寒犹近北峭，风渐向东生。谁见长安陌，晨钟度火城。
南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。
众木又摇落，望君还不还。轩车在何处，雨雪满前山。思苦文星动，乡遥钓渚闲。明年见名姓，唯我独何颜。
草浅浅，春如剪。花压李娘愁，饥蚕欲成茧。东城年少气堂堂，金丸惊起双鸳鸯。含羞更问卫公子，月到枕前春梦长。
芳丛绣，绿筵张，两心狂。空遣横波传意绪，对笙簧。虽似安仁掷果，未闻韩寿分香。流水桃花情不已，待刘郎。
未能同隐云林下，且复相招禄仕间。随月有钱胜卖药，终年无事抵归山。镜湖水远何由泛，棠树枝高不易攀。惆怅八科残四在，两人荣闹两人闲。
相逢旅馆意多违，暮雪初晴候雁飞。主人酒尽君未醉，薄暮途遥归不归。
独临官路易伤摧，从遣春风恣意开。禅客笑移山上看，流莺直到槛前来。
齐甲强临力有余，鲁庄为战念区区。鱼丽三鼓微曹刿，肉食安能暇远谟。
忽起毘陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。
渡秋江兮渺然，望秋月兮婵娟。色如练，万里遍，我有所思兮不得见。不得见兮露寒水深，耿遥夜兮伤心。
道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。
唐昌树已荒，天意眷文昌。晓入微风起，春时雪满墙。
幽思正迟迟，沙边濯弄时。自怜非博物，犹未识凫葵。
闲花野草总争新，眉皱丝干独不匀。乞取东风残气力，莫教虚度一年春。
中宵茶鼎沸时惊，正是寒窗竹雪明。甘得寂寥能到老，一生心地亦应平。
鹦鹉殊姿致，鸾皇得比肩。常寻金殿里，每话玉阶前。贾谊才方达，扬雄老未迁。能言既有地，何惜为闻天。
山兄心似我，岸谷亦难交。不见还相忆，来唯添寂寥。茶烟黏衲叶，云水透蘅茆。因话流年事，斯须不可抛。
梧桐雨畔夜愁吟，抖擞衣裾藓色侵。枉道一生无系着，湘南山水别人寻。
孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
苦战沙门卧箭痕，戍楼闲上望星文。生希国泽分偏将，死夺河源荅圣君。鸢覰败兵眠白草，马惊边鬼哭阴云。功多地远无人纪，汉阁笙歌日又曛。
已趁群真入紫微，故乡回首尚迟迟。千年留取井边履，说与草堂仙子知。
海花争让候榴花，犯雪先开内史家。末客朝朝铃阁下，从公步履玩年华。
贾生耽此寺，胜事入诗多。鹤宿星千树，僧归烧一坡。塔棱垂雪水，江色暎茶锅。长久堪栖息，休言忆镜波。
长沙地窄却回时，舟檝骎骎向凤池。为报湘川神女道，莫教云雨湿旌旗。
竹引山泉玉甃池，栽莲莫怪藕生丝。如何不似麻衣客，坐对秋风待一枝。
高门寒沼水连云，鹭识朱衣傍主人。地肺半边晴带雪，天街一面静无尘。朝回座客酬琴价，衙退留僧写鹤真。从此几迁为计相，蓬莱三刻奏东巡。
老子堂前花万树，先生曾见几回春。夜煎白石平明吃，不拟教人哭此身。
六节南藤色似朱，拄行阶砌胜人扶。会须将入深山去，倚看云泉作老夫。
晚景聊摅抱，凭栏几荡魂。槛虚从四面，江阔奈孤根。幽径薜萝色，小山菭藓痕。
新安从事旧台郎，直气多才不可忘。一旦江山驰别梦，几年簪绂共周行。岐分出处何方是，情共穷通此义长。因附邻州寄消息，接舆今日信为狂。
五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加憔悴闷腾腾。
社后辞巢燕，霜前别蒂蓬。愿为蝴蝶梦，飞去觅关中。
珂珮喧喧满路岐，乱泉声里扣禅扉。对花语合希夷境，坐石苔黏黻黼衣。鸟啄古杉云冉冉，风吹清磬露霏霏。惠岩亦有孤峰在，只恋翻经未得归。
镜中真僧白道芬，不服朱审李将军。渌汗平铺洞庭水，笔头点出苍梧云。且看八月十五夜，月下看山尽如画。
统军将，刚暴自残兵。有勇有劳无赏罚，却将傲慢事行刑，彼将定欺凌。
人言柳叶似愁眉，更有愁肠似柳丝。柳丝挽断肠牵断，彼此应无续得期。
兹楼日登眺，流岁暗蹉跎。坐厌淮南守，秋山红树多。
春初一卧到秋深，不见红芳与绿阴。窗下展书难久读，池边扶杖欲闲吟。藕穿平地生荷叶，笋过东家作竹林。在舍浑如远乡客，诗僧酒伴镇相寻。
柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
今年敕下尽骑驴，短轴长秋满九衢。清瘦儿郎犹自可，就中愁杀郑昌图。
久思今忽来，双屦污青苔。拂雪从山起，过房礼塔回。偈留闲夜作，禅请暂时开。欲作孤云去，赋诗余不才。
景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
依佛不违亲，高堂与寺邻。问安双树晓，求膳一僧贫。持咒过龙庙，翻经化海人。还同惠休去，儒者亦霑巾。
蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。
海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼销暑否，比君茅舍较清凉。
落叶栖鸦掩庙扉，菟丝金缕旧罗衣。渡头明月好携手，独自待郎郎不归。
伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
云环独揰细蜻蜓，雪手轻柔玳瑁筝。飞雁一行挑玉柱，十三弦上语嘤嘤。
沙场三万里，猛将五千兵。旌断冰谿戍，笳吹铁关城。阴云暮下雪，寒日昼无晶。直为怀恩苦，谁知边塞情。
白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。
数树新栽在画桥，春来犹自长长条。东风多事刚牵引，已解纤纤学舞腰。
故乡行云是，虚室坐间同。日落西山暮，方知天下空。
不纳良谋刘縯言，胡为衔璧向崇宣。伤哉乱帝途穷处，何必当时谮福先。
跨鞍今永诀，垂泪别亲宾。汉地行将远，胡关逐望新。交河拥塞路，陇首暗沙尘。唯有孤明月，犹能远送人。
黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。
日出篱东水，云生舍北泥。竹高鸣翡翠，沙僻舞鹍鸡。
绣装帕额宝花冠，夷歌骑舞借人看。自能激水成阴气，不虑今年寒不寒。
早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
下马闲行伊水头，凉风清景胜春游。何事古今诗句里，不多说着洛阳秋。
及第全胜十政官，金鞍镀了出长安。马头渐入扬州郭，为报时人洗眼看。
蟪蛄切切风骚骚，芙蓉喷香蟾蜍高。孤灯耿耿征妇劳，更深扑落金错刀。
商颜重命伊川叟，时事知非入洛人。连野碧流通御苑，满阶秋草过天津。每惭清秩容衰齿，犹有华簪寄病身。驱马独归寻里巷，日斜行处旧红尘。
谁向深山识大仙，劝人山上引春泉。定知不及红儿貌，枉却工夫溉玉田。
入境闻鸡犬，悠悠古趣遐。红边花落瓣，绿际茗舒芽。深壑和烟窈，清溪避石斜。他时须结伴，松底泛流霞。
孤城漏未残，徒侣拂征鞍。洛北去愁远，淮南归梦阑。晓灯回壁暗，晴雪卷帘寒。更尽主人酒，出门行路难。
有路有西东，天涯自恨同。却须深酌酒，况不比飘蓬。帆冒新秋雨，鼓传微浪风。闰牵寒气早，何浦值宾鸿。
静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。
双燕初命子，五桃新作花。王昌是东舍，宋玉次西家。小小能织绮，时时出浣纱。亲劳使君问，南陌驻香车。
翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
星冠霞帔，住在蘂珠宫里。佩丁当，明翠摇蝉翼，纤珪理宿妆。醮坛春草昼绿，药院杏花香。青鸟传心事，寄刘郎。
樱花落尽春将困，秋千架下归时。漏暗斜月迟迟，花在枝。彻晓纱窗下，待来君不知。
啼哭缘何事，泪如珠子颗。应当有别离，复是遭丧祸。所为在贫穷，未能了因果。冢间瞻死尸，六道不干我。
金波寒透水精帘，烧尽沈檀手自添。风递笙歌门已掩，翠华何处夜厌厌。
雨打繁暑尽，放怀步微凉。绿苔狂似人，入我白玉堂。堑鸟眠堪画，庭柽夜益香。唯应蘂宫子，时到虎溪傍。
碧丛丛，高插天，大江翻澜神曳烟。楚魂寻梦风飔然，晓风飞雨生苔钱。瑶姬一去一千年，丁香笻竹啼老猿。古祠近月蟾桂寒，椒花坠红湿云间。
曲江真宰国中讹，寻奏渔阳忽荷戈。堂上有兵天不用，幄中无策印空多。尘惊骑透潼关锁，云护龙游渭水波。未必蛾眉能破国，千秋休恨马嵬坡。
寂寂箕山春复秋，更无人到此溪头。弃瓢岩畔中宵月，千古空闻属许由。
元和天子昔平戎，惆怅金舆尚未通。尽日洛桥闲处看，秋风时节上阳宫。
昂藏大步蚕丛国，曲颈微伸高九尺。卓女窥窗莫我知，严仙据案何曾识。
白金换得青松树，君既先栽我不栽。幸有西风易凭仗，夜深偷送好声来。
才大今诗伯，家贫苦宦卑。饥寒奴仆贱，颜状老翁为。同调嗟谁惜，论文笑自知。流传江鲍体，相顾免无儿。
李陵苏武是吾师，孟子论文更不疑。一饭未曾留俗客，数篇今见古人诗。
莺语惊残梦，轻妆改泪容。竹阴初月薄，江静晚烟浓。湿觜衔泥燕，香须采蕊蜂。独怜无限思，吟罢亚枝松。
景物皆难驻，伤春复怨秋。旋书红叶落，拟画碧云收。
碧玉孤根生在林，美人相赠比双金。初开郢客缄封后，想见巴山冰雪深。多节本怀端直性，露青犹有岁寒心。何时策马同归去，关树扶疏敲镫吟。
锡影配瓶光，孤溪照草堂。水悬青石磴，钟动白云床。树色含残雨，河流带夕阳。唯应无月夜，瞑目见他方。
高梧一叶坠凉天，宋玉悲秋泪洒然。霜拂楚山频见菊，雨零溪树忽无蝉。虚村暮角催残日，近寺归僧寄野泉。青鬓已缘多病镊，可堪风景促流年。
暮律移寒火，春宫长旧栽。叶生驰道侧，花落凤庭隈。烈士怀忠触，鸿儒访业来。何当赤墀下，疏干拟三台。
蓟门逢古老，独立思氛氲。一身既零丁，头鬓白纷纷。勋庸今已矣，不识霍将军。
梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。
秋遇人间好风景，焦桐韵满华堂静。鉴鸾钗燕恨何穷，忍向银床空抱影。
金锤灼灼舞天阶，独自骑龙去又来。高卧白云观日窟，闲眠秋月擘天开。离花片片乾坤产，坎蘂翻翻造化栽。晚醉九岩回首望，北邙山下骨皑皑。
云气赤，尤更接连绵。有似成长藤无断续，外邦贼起入中原，主战在秋天。
酷怜风月为多情，还到春时别恨生。倚柱寻思倍惆怅，一场春梦不分明。
卿卿不惜锁窗春，去作长楸走马身。闲倚绣帘吹柳絮，日高深院断无人。
昔吾游箕山，朅来涉颍水。复有许由庙，迢迢白云里。闻君佐繁昌，临风怅怀此。傥到平舆泉，寄谢干将里。
醉卓寒筇傍水行，渔翁不会独吟情。龟能顾印谁相重，鹤偶乘轩自可轻。簪组百年终长物，文章千古亦虚名。是非得丧皆闲事，休向南柯与梦争。
座禅不乱意，观色更无缘。三独罗刹得成佛，不要流心再座禅。
右军多住寺，此夜后池秋。自与山僧伴，那因洛客愁。卷帘霜霭霭，满目水悠悠。若有诗相赠，期君忆惠休。
六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩霑垂露余。
不听陈轸信张仪，六里商于果见欺。既舍黔中西换得，又令生去益堪悲。
行心乞得见秋风，双履难留去住踪。红叶正多离社客，白云无限向嵩峰。囊中自欠诗千首，身外谁知事几重。此别不能为后约，年华相似逼衰容。
嫖姚北伐时，深入强千里。战余落日黄，军败鼓声死。尝闻汉飞将，可夺单于垒。今与山鬼邻，残兵哭辽水。
芭蕉霜后石栏荒，林下无人闭竹房。经抄未成抛素几，锡环应撼过寒塘。蒲团为拂浮埃散，茶器空怀碧饽香。早晚却还宗炳社，夜深风雪对禅床。
麝烟苒苒生银兔，蜡泪涟涟滴绣闺。舞袖莫欺先醉去，醒来还解验金泥。
大乐和畅，殷荐明神。一降通感，八变必臻。有求斯应，无德不亲。降灵醉止，休征万人。
此去仙源不是遥，垂杨深处有朱桥。共君同过朱桥去，索映垂杨听洞箫。
于赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
独立荒亭上，萧萧对晚风。天高吴塞阔，日落楚山空。猿叫三声断，江流一水通。前程千万里，一夕宿巴东。
远客滞都邑，老惊时节催。海边身梦觉，枕上鼓声来。起见银河没，坐知阊阖开。何为此生内，终夜泣尘埃。
一合相思泪，临江洒素秋。碧波如会意，却与向西流。
阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
日暮江头闻竹枝，南人行乐北人悲。自从雪里唱新曲，直到三春花尽时。
桂林真重德，莲幕藉殊才。直气自消瘴，远心无暂灰。剑棱丛石险，箭激乱流回。莫说雁不到，长江鱼尽来。
幂溪边草，游人不厌看。余芳幽处老，深色望中寒。幸得陪情兴，青青赏未阑。
潇湘浦暖全迷鹤，逻逤川寒只有雕。谁向孤舟忆兄弟，坐看连雁度横桥。
驿骑归时骢马蹄，莲花府映若邪溪。帝城人日风光早，不惜离堂醉似泥。
忽看花渐稀，罪过酒醒时。寻觅风来处，惊张夜落时。游丝缠故蘂，宿夜守空枝。开取当轩地，年年树底期。
欲退无因贵逼来，少仪官美右丞才。青袍早许淹花幕，霜简方闻谢柏台。金诺静宜资讲诵，玉山寒称奉尊罍。西峰有客思相贺，门隔潇湘雪未开。
世界曾行遍，全无行可修。炎凉三衲共，生死一身休。片断云随体，稀疏雪满头。此门无所著，不肯暂淹留。
终日求人卜，回回道好音。那时离别后，入梦到如今。
菊开犹阻雨，蝶意切于人。亦应知暮节，不比惜残春。
送穷穷不去，相泥欲何为。今日官家宅，淹留又几时。
落落飞鸿渐始盘，青云起处剩须看。如今天路多矰缴，纵使衔芦去也难。
烟水何曾息世机，暂时相向亦依依。所嗟白首磻谿叟，一下渔舟更不归。
白鹤衔苦桃，千里作一息。欲往蓬莱山，将此充粮食。未达毛摧落，离群心惨恻。却归旧来巢，妻子不相识。
童稚牵衣双在侧，将来不可留又忆。还乡惜别两难分，宁弃胡儿归旧国。山川万里复边戍，背面无由得消息。泪痕满面对残阳，终日依依向南北。
知音不可遇，才子向天涯。远水下山急，孤舟上路赊。乱云收暮雨，杂树落疏花。到日应文会，风流胜阮家。
莫问桑田事，但看桑落洲。数家新住处，昔日大江流。古岸崩欲尽，平沙长未休。想应百年后，人世更悠悠。
冰簟银床梦不成，碧天如水夜云轻。雁声远过潇湘去，十二楼中月自明。
主人得幽石，日觉公堂清。一片池上色，孤峰云外情。旧溪红藓在，秋水绿痕生。何必澄湖彻，移来有令名。
松头柏顶碧森森，虚槛寒吹夏景深。静社可追长往迹，白莲难问久修心。山围四面才容寺，月到中宵始满林。争学忘言住幽胜，吾师遗集尽清吟。
生儿古有孙征虏，嫁女今无王右军。借问琴书终一世，何如旗盖仰三分。
画中留得清虚质，人世难逢白鹤身。应见茅盈哀老弟，为持金箓救生人。
山翠参差水渺茫，秦人昔在楚封疆。当时避世乾坤窄，此地安家日月长。草色几经坛杏老，岩花犹带涧桃香。他年倘遂平生志，来着霞衣侍玉皇。
淮海妖氛灭，乾坤嘉气通。班师郊社内，操袂凯歌中。庙算无遗策，天兵不战功。小臣同鸟兽，率舞向皇风。
城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。
森然古岩里，净行一番僧。松下滤寒水，佛前挑夜灯。莲花国土异，贝叶梵书能。想到空王境，无心问爱憎。
翠色晴来近，长亭路去遥。无人折烟缕，落日拂溪桥。
铅汞传法百万秋，几人认得几人修。若教世上知灵药，天上神仙似水流。
披毛戴角入鄽来，优钵罗花火里开。烦恼海中为雨露，无明山上作云雷。镬汤炉炭吹教灭，剑树刀山喝使摧。金锁玄关留不住，行于异类且轮回。
落日驻行骑，沈吟怀古情。郑风变已尽，溱洧至今清。不见士与女，亦无芍药名。
山村寥落野人稀，竹里衡门掩翠微。溪路夜随明月入，亭皋春伴白云归。嵇康懒慢仍耽酒，范蠡逋逃又拂衣。汀畔数鸥闲不起，只应知我已忘机。
北极严气升，南至温风谢。调丝竞短歌，拂枕怜长夜。
斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
朱邑何为者，桐乡有古祠。我心常所慕，二郡老人知。
魏武龙舆逐逝波，高台空按望陵歌。遏云声绝悲风起，翻向樽前泣翠娥。
太皥御气，勾芒肇功。苍龙青旗，爰候祥风。律以和应，□以感通。鼎徂修蚃，时惟礼崇。
月殿真妃下彩烟，渔阳追虏及汤泉。君王指点新丰树，几不亲留七宝鞭。
置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。
戚戚复戚戚，秋堂百年色。而我独茫茫，荒郊遇寒食。
身闲心亦然，如此已多年。语淡不着物，茶香别有泉。古衣和藓衲，新偈几人传。时说秋归梦，孤峰在海边。
否闭三阴降，将军杀炁多。牵牛星汉会，织女渡天河。甲乙变伤木，庚辛劎始磨。令行巡节候，寒暑緫经过。
暗虫唧唧夜绵绵，况是秋阴欲雨天。犹恐愁人暂得睡，声声移近卧床前。
奉君酒，休叹市朝非。早知无复瑶池兴，悔驾骅骝草草归。
三秦一会面，二陕久分携。共忆黄河北，相留白日西。寄来书少达，别后梦多迷。早晚期于此，看花听鸟啼。
不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
索索风搜客，沈沈雨洗年。残林生猎迹，归鸟避窑烟。节物杯浆外，溪山鬓影前。行藏都未定，笔砚或能捐。
一闭黄蒿门，不闻白日事。生气散成风，枯骸化为地。负我十年恩，欠尔千行泪。洒之北原上，不待秋风至。
关睢憔悴一儒生，忽把鱼须事圣明。贫得俸钱还乍喜，晚登朝序却无荣。前年坐蜀同樽俎，此日边淮独斾旌。班列道孤君不见，曲江春暖共僧行。
边庭汉仪重，旌甲似云中。虏地山川壮，单于鼓角雄。关寒塞榆落，月白胡天风。君逐嫖姚将，麒麟有战功。
胡风激秦树，贱子风中泣。家家朱门开，得见不可入。长安十二衢，投树鸟亦急。高阁何人家？笙簧正喧吸。
夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
长门花泣一枝春，争奈君恩别处新。错把黄金买词赋，相如自是薄情人。
才游象外身虽远，学茂区中事易闻。自顾漳滨多病后，空瞻逸翮舞青云。
清昼崔逵人不扰，政已和。世虑寡，山情多。禅客至，墨卿过。兴既洽，情如何。
元年建巳月，郎有焦校书。自夸足膂力，能骑生马驹。一朝被马踏，唇裂版齿无。壮心不肯已，欲得东擒胡。
北阙晴分五凤楼，嵩山秀色护神州。洛河自契千年运，更拟波中出九畴。
平生金石友，沦落向辰州。已是二年客，那堪终日愁。尺书浑不寄，两鬓计应秋。今夜相思月，情人南海头。
三峡传何处，双崖壮此门。入天犹石色，穿水忽云根。猱攫须髯古，蛟龙窟宅尊。羲和冬驭近，愁畏日车翻。
雪尽青门弄影微，暖风迟日早莺归。如凭细叶留春色，须把长条系落晖。彭泽有情还郁郁，隋堤无主自依依。世间惹恨偏饶此，可是行人折赠稀。
了得心源处处安，何须终日对林峦。玉向火中烧转润，莲华在水叶长干。
弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。
丞相功高厌武名，牵将战马寄儒生。四蹄荀距藏虽尽，六尺须头见尚惊。减粟偷儿憎未饱，骑驴诗客骂先行。劝君还却司空着，莫遣衙参傍子城。
暖莺春日舌难穷，枕上愁生晓听中。应袅绿窗残梦断，杏园零落满枝风。
边地莺花少，年来未觉新。美人天上落，龙塞始应春。
九皋羽翼下晴空，万里心难驻玉笼。清露滴时翘藓径，白云开处唳松风。归当华表千年后，怨在瑶琴别操中。好共灵龟作俦侣，十洲三岛逐仙翁。
烟收绿野远连空，戍垒依稀入望中。万里山河星拱北，百年人事水归东。扁舟晚济桃花浪，走马晴嘶柳絮风。乡思正多羁思苦，不须回首问渔翁。
早晚逐兹来，闲门日为开。乱蛩鸣白草，残菊藉苍苔。困卧谁惊起，闲行自欲回。何时此携手，吾子本多才。
坚心持谏诤，自古亦艰难。寄邑虽行化，眠云似去官。河分中野断，岳入半天寒。瀑布冰成日，谁陪吟复看。
乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
巴中初去日，已遇使君留。及得寻东道，还陪上北楼。江冲巫峡出，樯过洛宫收。好是从戎罢，看山觉自由。
日脚淡光红洒洒，薄霜不销桂枝下。依稀和气解冬严，已就长日辞长夜。
独坐知霜下，开门见木衰。壮应随日去，老岂与人期。废井虫鸣早，阴阶菊发迟。兴来空忆戴，不似剡溪时。
只是危吟坐翠层，门前岐路自崩腾。青云名士时相访，茶煮西峰瀑布冰。
近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
名高不俟召，操赋献君门。偶屈应缘数，他人尽为冤。新春城外路，旧隐水边村。归去无劳久，知音待更论。
杳杳黄泉下，嗟君向此行。有名传后世，无子过今生。新墓松三尺，空堦月二更。从今旧诗卷，人觅写应争。
上山望胡兵，胡马驰骤速。黄河冰已合，意又向南牧。嫖姚夜出军，霜雪割人肉。
戚戚逢人问所之，东流相送向京畿。自甘逐客纫兰佩，不料平民著战衣。树带荒村春冷落，江澄霁色雾霏微。时危道丧无才术，空手徘徊不忍归。
少时犹不忧生计，老后谁能惜酒钱。共把十千沽一斗，相看七十欠三年。闲征雅令穷经史，醉听清吟胜管弦。更待菊黄家酝熟，共君一醉一陶然。
五瑞分王国，双珠映后家。文飞书上凤，武结笥中蛇。出豫荣前马，回鸾丧后车。衮衣将锡命，泉路有光华。
浔阳少有风情客，招宿湖亭尽却回。水槛虚凉风月好，夜深谁共阿怜来。
白鸟波上栖，见人懒飞起。为有求鱼心，不是恋江水。
大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。
扰扰人间是与非，官闲自觉省心机。六行班里身常下，九列符中事亦稀。市客惯曾赊贱药，家僮惊见着新衣。君今独得居山乐，应喜多时未办归。
少小边州惯放狂，骣骑蕃马射黄羊。如今年事无筋力，犹倚营门数雁行。
朝来驻马香街里，风度遥闻语笑声。无事闭门教日晚，山桃落尽不胜情。
不教荣乐损天机，愿逐鸾皇次第飞。明月满时开道帔，俗尘飘处脱儒衣。只携仙籍还金洞，便与时流隔翠微。空有缄题报亲爱，一千年后始西归。
十载功名翰墨林，为从知己信浮沈。青山有雪谙松性，碧落无云称鹤心。带月独归萧寺远，玩花频醉庾楼深。思君一见如琼树，空把新诗尽日吟。
飞锡下崆，清高世少双。冻天方筛雪，别我去何邦。烧绕赤乌亥，云漫白蚌江。路人争得识，空仰鬓眉庞。
渐老风光不着人，花溪柳陌早逢春。近来行到门前少，趁暖闲眠似病人。
闲行闲坐藉莎烟，此兴堪思二古贤。陶靖节居彭泽畔，贺知章在镜池边。鸳鸯著对能飞绣，菡萏成群不语仙。形影腾腾夕阳里，数峰危翠滴渔船。
桓景登高事可寻，黄花开处绿畦深。消灾辟恶君须采，冷露寒霜我自禁。篱物早荣还早谢，涧松同德复同心。陶公岂是居贫者，剩有东篱万朵金。
满面胡沙满鬓风，眉销残黛脸销红。愁苦辛勤憔悴尽，如今却似画图中。
花萼楼前初种时，美人楼上鬬腰肢。如今抛掷长街里，露叶如啼欲向谁。
合欢能解恚，萱草信忘忧。尽向庭前种，萋萋特地愁。
出豫乘秋节，登高陟梵宫。皇心满尘界，佛迹现虚空。日月宜长寿，人天得大通。喜闻题宝偈，受记莫由同。
去岁得君消息在，两凭人信过重湖。忍贪风月当年少，不寄音书慰老夫。药鼎近闻传秘诀，诗门曾说拥寒炉。汉江江路西来便，好傍扁舟访我无。
骢马别已久，鲤鱼来自烹。殷懃故人意，怊怅中林情。茫茫重江外，杳杳一枝琼。搔首望良觌，为君华发生。
旌斾过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
翠合鸡山树，峩峩祖岫松。凝霜分五叶，含雪振双峰。月迥金河内，珠添玉镜中。飕飗传细离，天下播真宗。
海潮南去过浔阳，牛渚由来险马当。横江欲渡风波恶，一水牵愁万里长。
西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。
不论秋菊与春花，个个能噇空腹茶。无事莫教频入库，一名闲物要些些。
贫交相爱果无疑，共向人间听直词。从古以来何限枉，惭知暗室不曾欺。
衣上年年泪血痕，只将怀抱诉乾坤。如今主圣臣贤日，岂致人间一物冤。
万种方圆在月前，低头思虑万重关。吹毛莫比镆鎁利，一点舒光遍大千。
江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
骨肉天涯别，江山日落时。泪流襟上血，发变镜中丝。胡越书难到，存亡梦岂知。登高回首罢，形影自相随。
相逢红尘内，高揖黄金鞭。万户垂杨里，君家阿那边。
翠楼春酒虾蟆陵，长安少年皆共矜。纷纷半醉绿槐道，蹀躞花骢骄不胜。
开济由来变盛衰，五车才得号镃基。留侯功业何容易，一卷兵书作帝师。
拜象驯犀角抵豪，星丸霜剑出花高。六宫争近乘舆望，珠翠三千拥赭袍。
叶展影翻当砌月，花开香散入帘风。不如种在天池上，犹胜生于野水中。
桃花岭上觉天低，人上青山马隔溪。行到三姑学仙处，还有刘阮二郎迷。
君不见门前柳，荣曜暂时萧索久。君不见陌上花，狂风吹去落谁家。谁家思妇见之叹，蓬首不梳心历乱。盛年夫婿长别离，岁暮相逢色凋换。
岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舃吟声苦，贫欠韩康药债多。日望挥金贺新命，俸钱依旧又如何。
碧嶂猿啼夜，新秋雨霁天。谁人爱明月，露坐洞庭船。
高柳螀啼雨后秋，年光空感泪如流。满湖菱荇东归晚，闲倚南轩尽日愁。
一为吴郡守，不觉菊花开。始有故园思，且喜众宾来。
山寒天降霜，烟月共苍苍。况此绿岩晚，尚余丹桂芳。禅心殊众乐，人世满秋光。莫怪频回首，孤云思帝乡。
粉落空床弃，尘生故箧留。先来无一半，情断不胜愁。
盛名传出自皇州，一举参差便缩头。月里岂无攀桂分，湖中刚爱钓鱼休。童偷诗藁呈邻叟，客乞书题谒郡侯。独泛短舟何限景，波涛西接洞庭秋。
贱妾如桃李，君王若岁时。秋风一已劲，摇落不胜悲。寂寂苍苔满，沈沈绿草滋。繁华非此日，指辇竞何辞。
觉性圆明无相身，莫将知见妄疏亲。念异便于玄体昧，心差不与道为邻。情分万法沈前境，识鉴多端丧本真。如是句中全晓会，了然无事昔时人。
雪中敲竹户，袖出岳僧诗。语尽景皆活，吟阑角独吹。意如将俗背，业必少人知。共约冰销日，云边访所思。
药岫龙泉照瞻清，乾坤宗匠尽流行。格高一句难分出，蓦就云岩谷口明。
壬寅金，猛兽结群侵。种植依山阜，庭户阙过寻。稻出高田里，逢灾是魏秦。乘船于陆地，高城浪涌溟。
人间谩说上天梯，上万千回总是迷。曾似老人岩上坐，清风明月与心齐。
清貌不识睡，见来尝苦吟。风尘归省日，江海寄家心。与鹤期前岛，随僧过远林。相于竟何事，无语与知音。
春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。
国以重明受，天从谅暗移。诸侯方北面，白日忽西驰。龙影当泉落，鸿名向庙垂。永言青史上，还见戴无为。
长为乡思侵，望极即霑襟。不是前山色，能伤愁客心。平芜连海尽，独树隐云深。况复斜阳外，分明有去禽。
东门垂柳长，回首独心伤。日暖临芳草，天晴忆故乡。映花莺上下，过水蝶悠飏。借问同行客，今朝泪几行。
叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
晓色荒城下，相看秋草时。独游无定计，不欲道来期。别处去家远，愁中驱马迟。归人渡烟水，遥暎野棠枝。
不喜长亭柳，枝枝拟送君。惟怜北窗□，树树解留人。圆缺都如月，东西只似云。愁看离席散，归盖动行尘。
猿鸟共不到，我来身欲浮。四边空碧落，绝顶正清秋。宇宙知何极，华夷见细流。坛西独立久，白日转神州。
守道身心息，资缘岂挠他。除非僧次外，归寺补袈裟。
东去无边海，西来万顷田。松山沙径合，朱紫出其间。
吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。
朝朝眉不展，多病怕逢迎。引水远通涧，垒山高过城。秋灯照树色，寒雨落池声。好是吟诗夜，披衣坐到明。
二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。
从汉至唐分五州，谁为将相作诸侯。闽江似镜正堪恋，秦客如蓬难久留。匹马忍辞藩屏去，小才宁副庙堂求。今朝拜别幡幢下，双泪如珠滴不休。
城南征战多，城北无饥鸦。白骨马蹄下，谁言皆有家。城前水声苦，倏忽流万古。莫争城外地，城里有闲土。
春申随质若王图，为主轻生大丈夫。女子异心安足听，功成何更用阴谟。
待醉乌程酒，思斟平望羹。烟云金斗暗，苔藓石尊平。
破额幞头衫也穿，使君犹许对华筵。今朝幸倚文章守，遮莫青蛾笑揭天。
偎岩拍手葫芦舞，过岭穿云拄杖飞。来往八千须半日，金州南畔有松扉。
境静闻钟声易响，庭高见月影难沈。青山解隔尘中事，流水能清物外心。
池畔最平处，树阴新合时。移床解衣带，坐任清风吹。举棹鸟先觉，垂纶鱼未知。前头何所有，一卷晋公诗。
画屏绣阁三秋雨，香唇腻脸偎人语。语罢欲天明，娇多梦不成。晓街钟鼓绝，嗔道如今别。特地气长吁，倚屏弹泪珠。
山公访嵇绍，赵武见韩侯。事去恩犹在，名成泪却流。一官同北去，千里赴南州。才子清风后，无贻相府忧。
买得山花一两栽，离乡别土易摧隤。欲知北客居南意，看取南花北地来。
悲莫悲兮离别长，怨莫怨兮私自伤。敛横波而向秋野，垂玉箸兮沾罗裳。
九陌迟迟丽景斜，禁街西访隐沦赊。门依高柳空飞絮，身逐闲云不在家。轩冕强来趋世路，琴尊空负赏年华。残阳寂寞东城去，惆怅春风落尽花。
翠羽长将玉树期，偶然飞下肯多时。翩翩一路岚阴晚，却入青葱宿旧枝。
高木已萧索，夜雨复秋风。坠叶鸣藂竹，斜根拥断蓬。半侵山色里，长在水声中。此地何人到，云门去亦通。
二八谁家女，漂来倚岸芦。鸟窥眉上翠，鱼弄口傍珠。
所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
朝云晦初景，丹池晚飞雪。飘枝聚还散，吹杨凝且灭。
羽客北山寻，草堂松径深。养神宗示法，得道不知心。洞户逢双履，寥天有一琴。更登玄圃上，仍种杏成林。
无赖夭桃面，平明露井东。春风为开了，却拟笑春风。
采茶非采菉，远远上层崖。布叶春风暖，盈筐白日斜。旧知山寺路，时宿野人家。借问王孙草，何时泛椀花。
海榴亭早开繁蘂，光照晴霞破碧烟。高近紫霄疑菡萏，迥依江月半婵娟。怀芳不作翻风艳，别萼犹含泣露妍。摇落旧丛云水隔，不堪行坐数流年。
满城春色花如雪，极目烟光月似钩。总是动人乡思处，更堪容易上高楼。
碧草垂低岸，东风起细波。横汾从游宴，何谢到天河。
暖塘争赴荡舟期，行唱菱歌著艳词。为问东山谢丞相，可能诸妓胜红儿。
粉堞连青气，喧喧杂万家。夷人祠竹节，蜀鸟乳桐花。酒报新丰景，琴迎抵峡斜。多闻滞游客，不似在天涯。
愚人未识主人公，终日孜孜恨不同。到彼岸，出樊笼，元来祇是旧时翁。
风杪影凌乱，露轻光陆离。如霞散仙掌，似烧上峨嵋。道树千花发，扶桑九日移。因山成众像，不复藉蟠螭。
声利从来解破除，秋滩唯忆下桐庐。鸬鹚阵合残阳少，蜻蛚吟高冷雨疏。辩伏南华论指指，才非玄晏借书书。当时任使真堪笑，波上三年学炙鱼。
盛世嗟沈伏，中情怏未舒。途穷悲阮籍，病久忆相如。无客空尘榻，闲门闭草庐。不胜岑绝处，高卧半床书。
莺涩余声絮堕风，牡丹花尽叶成丛。可怜颜色经年别，收取朱阑一片红。
物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧，故旧短书稀。
营寨内，蓦地鼠成行。欲似吊人声不罢，此须为祸将身当，禳谢得平康。
不了万劫疑，古德岂论之。为报参玄士，须怀悔底时。
别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。
不作锦衣裳，裁为十指仓。千金包汗脚，惭愧络丝娘。
三盏醺醺四体融，妓亭檐下夕阳中。千声方响敲相续，一曲云和戛未终。今日心情如往日，秋风气味似春风。唯憎小吏樽前报，道去衙时水五筒。
华顶星边出，真宜上士家。无人触床榻，满屋贮烟霞。坐卧临天井，晴明见海涯。禅余石桥去，屐齿印松花。
欲饮尊中云母浆，月明花里合笙簧。更教小奈将龙去，便向金坛取阮郎。
鲁客抱白鹤，别余往泰山。初行若片云，杳在青崖间。高高至天门，日观近可攀。云山望不及，此去何时还。
古人非傲吏，自阙经世务。偶寄一微官，婆娑数株树。
逸妻稚子应沟壑，归路茫茫东去遥。凉叶下时心悄悄，空斋梦里雨萧萧。星霜渐见侵华发，生长虚闻在圣朝。知己只今何处在，故山无事别渔樵。
棠棣闻余兴，乌衣有旧游。门前杜城陌，池上曲江流。暇日尝繁会，清风咏阻修。始知西峙岳，同气此相求。
向隅书剑坐销魂，心计艰难有泪痕。三月不寻花下路，一春常闭雨中门。闲时易得开书帙，贫手难求傍酒樽。三十无成今四十，翊周安汉意空存。
出入门阑久，儿童亦有情。不忘将姓字，常说向公卿。每许连床坐，仍容并马行。恩深转无语，怀抱甚分明。
东人相见罢，秋草独归时。几日孙弘阁，当年谢朓诗。寒山叶落早，多雨路行迟。好忆金门步，功名自有期。
二雏毛骨秀仍奇，小小能吟大大诗。想得月中仙桂树，各从生日长新枝。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
殷勤对绿醽，闲坐绕沙汀。怪来喧语笑，一派落青屏。
终南南太守，南郡在云南。闲向南亭醉，南风变俗谈。
恋别山灯忆水灯，山光水焰百千层。谢公留赏山公唤，知入笙歌阿那朋。
湖上烟景好，鸟飞云自还。幸因居止近，日觉性情闲。独酌乍临水，清机常见山。此时何所忆，净侣话玄关。
绛河从远聘，青海赴和亲。月作临边晓，花为度陇春。主歌悲顾鹤，帝策重安人。独有琼箫去，悠悠思锦轮。
我在村中住，众推无比方。昨日到城下，却被狗形相。或嫌袴太窄，或说衫少长。挛却鹞子眼，雀儿舞堂堂。
自闭长门经几秋，罗衣湿尽泪还流。一种蛾眉明月夜，南宫歌管北宫愁。
清明节，雨晴天，得意正当年。马骄泥软锦连干，香袖半笼鞭。花色融，人竞赏，尽是绣鞍朱鞅。日斜无计更留连，归路草和烟。
卧病匡床香屡添，夜深犹有一丝烟。怀君无计能成梦，更恨砧声到枕边。
五言一遍最殷勤，调少情多似有因。不会当时翻曲意，此声肠断为何人。
千山垒土望三山，云鹤无踪羽卫还。若说神仙求便得，茂陵何事在人间。
绣帘高轴临塘看，雨翻荷芰真珠散。残暑晚初凉，轻风渡水香。无憀悲往事，争那牵情思。光影暗相催，等闲秋又来。
窗户几层风，清凉碧落中。世人来往别，烟景古今同。列岫横秦断，长河极塞空。斜阳越乡思，天末见归鸿。
东君珂佩响珊珊，青驭多时下九关。方信玉霄千万里，春风犹未到人间。
梅发柳依依，黄鹂历乱飞。当歌怜景色，对酒惜芳菲。曲水浮花气，流风散舞衣。通宵留暮雨，上客莫言归。
太空秋色凉，独鸟下微阳。三径池塘静，六街车马忙。渐能高酒户，始是入诗狂。官冷且无事，追陪慎莫忘。
酌一卮，须教玉笛吹。锦筵红蜡烛，莫来迟。繁红一夜经风雨，是空枝。
蓟北连极塞，塞色昼冥冥。战地骸骨满，长时风雨腥。沙河留不定，春草冻难青。万户封侯者，何谋静虏庭。
白云峰下城，日夕白云生。人老江波钓，田侵海树耕。吴山锺入越，莲叶吹摇旌。诗异石门思，涛来向越迎。
山雨留清气，溪飙送早凉。时回石门步，阶下碧云光。
春草东江外，翩翩北路归。官齐魏公子，身逐谢玄晖。山色随行骑，莺声傍客衣。主人池上酌，携手暮花飞。
急景韶颜不可追，岂堪回首暂思之。浮云已断平生望，高节须存往日期。庭树任猿偷熟果，崖松停鹤惜高枝。
风入古松添急雨，月临虚槛背残灯。老猿啸狖还欺客，来撼窗前百尺藤。
竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。
兹游苦不数，再到遂经旬。萍盖污池净，藤笼老树新。林乌鸣讶客，岸竹长遮邻。子云祗自守，奚事九衢尘。
之子一为别，秋霜万里心。野花山路冷，明月柳边阴。聚首情犹浅，垂鞭意更深。望君自珍重，幽赏托瑶琴。
戈槛营中夜未央，雨沾云惹侍襄王。球来香袖依稀暖，酒凸斛心泛滟光。红弦高紧声声急，珠唱铺圆袅袅长。
数亩苍苔石，烟蒙鹤卵洲。定因词客遇，名字始风流。
炉养丹砂鬓不斑，假将名利住人间。已逢志士传神药，又喜同流动笑颜。老子道经分付得，少微星许共相攀。幸蒙上士甘捞摝，处世输君一个闲。
受天明命，敷佑下土。化时以俭，卫文以武。氛消夷夏，俗臻往古。亿万斯年，形于律吕。
位立三才属五行，阴阳合处便相生。龙飞踊，虎狌狞，吐个神珠各战争。
明月入我室，天风吹我袍。良夜最岑寂，旅况何萧条。驰情望海波，一鹤鸣九皋。
戚戚复戚戚，期怀安可释。百年金石心，中路生死隔。新坟应草合，旧地空苔色。白日灯荧荧，凝尘满几席。
出作行香客，归如坐夏僧。床前双草屦，檐下一纱灯。珮委腰无力，冠欹发不胜。鸾台龙尾道，合尽少年登。
为国推贤匪惠私，十金为报遽相危。无言暗室何人见，咫尺斯须已四知。
行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
香积厨空铁釜存，万年鼎列镇山门。何时再作千僧供，饭罢潮音彻远村。
月临峰顶坛，气爽觉天宽。身去银河近，衣霑玉露寒。云中日已赤，山外夜初残。即此是仙境，惟愁再上难。
雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新霑洗，茅齐慰远游。
血躁连蹄肿，筋风血作脓。芜荑鹤风妙，能杀此般虫。
慧心近空心，非关髑髅孔。对面说不识，饶你母姓董。
九月闲宵初向火，一尊清酒始行杯。怜君城外遥相忆，冒雨冲泥黑地来。
巢山终古洒清风，四海轻于脱屣中。留此一泓来者见，蜗牛角上少争雄。
饮露身何洁，吟风韵更长。斜阳千万树，无处避螳螂。
世业嵩山隐，云深无四邻。药炉烧姹女，酒瓮贮贤人。晚日华阴雾，秋风函谷尘。送君从此去，铃阁少谈宾。
早晚飞来入锦城，谁人教解百般鸣。春风红树惊眠处，似妒歌童作艳声。
词客金门未有媒，游吴适越任舟回。远水迢迢分手去，天边山色待人来。
撰日瞻景，诚陈乐张。礼容秩秩，羽舞煌煌。肃将涤濯，祗荐芬芳。永锡繁祉，思深享尝。
邹子谭天岁，黄童对日年。求真初作传，炼魄已成仙。鹤驾迎缑岭，星桥下蜀川。逢君竹林客，相对弄清弦。
花桃微散红，萠兰稍开紫。客子情已多，春望复如此。
荒村带返照，落叶乱纷纷。古路无行客，寒山独见君。野桥经雨断，涧水向田分。不为怜同病，何人到白云。
岭南流水岭南流，岭北游人望岭头。感念乡园不可□，肝腹一断一回愁。
江上青莲宫，人间蓬莱岛。烟霞与波浪，隐暎楼台好。潮门梵音静，海日天光早。愿与灵鹫人，吟经此终老。
岁去人头白，秋来树叶黄。搔头向黄叶，与尔共悲伤。
漠漠淮上春，莠苗生故垒。梨花方城路，荻笋萧陂水。高斋有谪仙，坐啸清风起。
黄帝修真万国朝，鼎成龙驾上丹霄。天风乍起鹤声远，海雾渐深龙节遥。仙界日长青鸟度，御衣香散紫霞飘。唯留古迹寒原在，碧水苍苍空寂寥。
遇坎聊知止，逢风或未归。孤根何处断？轻叶强能飞。
晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
花笺制叶寄郎边，的的寻鱼为妾传。幷蒂已看灵鹊报，倩郎早觅买花船。
贞白求丹变姓名，主恩潜助亦无成。侯家竟换梁天子，王整徒劳作外兵。
灞亭东去彻隋堤，赠别何须醉似泥。万里往来无一事，便帆轻拂乱莺啼。
自笑营闲事，从朝到日斜。浇畦引泉脉，扫径避兰芽。暖变墙衣色，晴催木笔花。桃根知酒渴，晚送一瓯茶。
平生情趣羡渔师，此日烟江惬所思。肥鳜香秔小艛艓，断肠滋味阻风时。
景阳宫井剩堪悲，不尽龙鸾誓死期。肠断吴王宫外水，浊泥犹得葬西施。
不觉离家已五千，仍将衰病入泷船。潮阳未到吾能说，海气昏昏水拍天。
不知何处是前程，合眼腾腾信马行。两鬓已衰时未遇，数峰虽在病相撄。尘埃巩洛虚光景，诗酒江湖漫姓名。试哭军门看谁问，旧来还似祢先生。
玳瑁应难比，斑犀定不加。天嫌未端正，满面与妆花。
高公宠岁赐白衣裳，惊讶灾天雪满箱。乍展轻烟总手滑，如披薄雾觉身凉。谁家纤素秋蟾色，何处丝抽嫩异香？珍重六铢无可赠，空凭七字当琼浆。
支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客衰时且未还。庾信平生最萧瑟，暮年诗赋动江关。
游秦复滞燕，不觉近衰年。旅貌同柴毁，行衣对骨穿。篱寒多啄雀，木落断浮烟。楚夜闻鸣雁，犹疑在塞天。
极浦遥看两岸花，碧波微影弄晴霞。孤艇小，信横斜，那个汀洲不是家。
秋雨空山夜，非君不此来。高于剡溪雪，一棹到门回。
身世比行舟，无风亦暂休。敢言终破浪，唯愿稳乘流。
山川心地内，一念即千重。老别关中寺，禅归海外峰。鸟行来有路，帆影去无踪。几夜波涛息，先闻本国钟。
善既从心生，恶岂离心有。善恶是外缘，于心实不有。舍恶送何处，取善令谁守？伤嗟二见人，攀缘两头走。忽悟无生本，始会从前咎。
中峰炼金客，昨日游人间。叶县凫共去，葛陂龙暂还。春云凑深水，秋雨悬空山。寂寂清谿上，空余丹灶闲。
杏园沈饮散，荣别就佳招。日月相期尽，山川独去遥。府楼明蜀雪，关碛转胡雕。纵有烟尘动，应随上策销。
才有幕中士，宁无塞上勋。汉兵将灭虏，王粲始从军。旌斾边庭去，山川地脉分。平生一匕首，感激赠夫君。
领得乌纱帽，全胜白接。山人不照镜，稚子道相宜。
绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
能将直道历荣班，事著元和实录间。三表自陈辞北阙，一家相送入南山。买来侍女教人嫁，赐得朝衣在箧闲。宅近青山高静处，时归林下暂开关。
银烛金炉禁漏移，月轮初照万年枝。造舟已似文王事，卜世应同八百期。
亲戚多离散，三年独在城。贫居深稳卧，晚学爱闲名。小弟有书至，异乡无地行。
金丝帐煖牙床稳，怀香方寸。轻颦轻笑，汗珠微透，柳霑花润。云鬟斜坠，春应未已，不胜娇困。半欹犀枕，乱缠珠被，转羞人问。
一辞魏阙就商宾，散地闲居八九春。初时被目为迂叟，近日蒙呼作隐人。冷暖俗情谙世路，是非闲论任交亲。应须绳墨机关外，安置疏愚钝滞身。
孤棹迟迟怅有违，沿湘数日逗晴晖。人生随分为忧喜，回雁峰南是北归。
柳映玉楼春日晚，雨细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂，长使含啼眉不展。
伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。
临春高阁拟瀛洲，贪宠张妃作胜游。便把江山为己有，岂知台榭是身雠。金城暗逐歌声碎，铁瓮潜随舞势休。谁识古宫堪恨处，井桐吟雨不胜秋。
遽闻伤别剑，忽复叹藏舟。灯冷泉中夜，衣寒地下秋。青松吊客泪，丹旐路人愁。徒有清河在，空悲逝水流。
干时虽苦节，趋世且无机。及觉知音少，翻疑所业非。青云如不到，白首亦难归。所以沧江上，年年别钓矶。
耕牛吃尽大田荒，二两黄金籴斗粮。御粥又闻无麹屑，不降胡虏奈饥肠。
海梅半日柳微黄，冻水初融日欲长。度腊都无苦霜霰，迎春先有好风光。郡中起晚听衙鼓，城上行慵倚女墙。公事渐闲身且健，使君殊未厌余杭。
舞怯铢衣重，笑疑桃脸开。方知汉成帝，虚筑避风台。
暮天微雨散，凉吹片帆轻。云物高秋节，山川孤客情。霜蘋留楚水，寒雁别吴城。宿浦有归梦，愁猿莫夜鸣。
云雨分飞二十年，当时求梦不曾眠。今来头白重相见，还上襄王玳瑁筵。
朝过春关辞北阙，暮参戎幕向南巴。却将仙桂东归去，江月相随直到家。
落叶下萧萧，幽居远市朝。偶成投辖饮，不待致书招。塞雁冲寒过，山云傍槛飘。此身何所似，天地一渔樵。
性情懒慢好相亲，门巷萧条称作邻。背烛共怜深夜月，蹋花同惜少年春。杏坛住僻虽宜病，芸阁官微不救贫。文行如君尚憔悴，不知霄汉待何人。
白花冷澹无人爱，亦占芳名道牡丹。应似东宫白赞善，被人还唤作朝官。
楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
三清今日聚灵官，玉刺齐抽谒广寒。执盖冒花香寂历，侍晨交佩响阑珊。将排凤节分阶易，欲校龙书下笔难。唯有世尘中小兆，夜来心拜七星坛。
城营内，众鸟噪声鸣。必有暴兵来劫寨，不然有战损于兵，移转最为精。
乱蓬为鬓布为巾，晓蹋寒山自负薪。一种钱唐江畔女，著红骑马是何人。
雁雁叶纷纷，行人岂易闻。千山与万水，何处更逢君？貌不长如玉，人生祗似云。倘经三祖寺，一为礼龛坟。
从来巡遶四边，忽逢两个神仙。眉上冬天出柳，颊中旱地生莲。千看千处妩媚，万看万处妍。今宵若其不得，剩命过与黄泉。
东风雨洗顺阳川，蜀锦花开绿草田。彩雉鬬时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。
早闻年欲至，剪彩学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。
见月连宵坐，闻风尽日眠。室香罗药气，笼煖焙茶烟。鹤啄新晴地，鸡栖薄暮天。自看淘酒米，倚杖小池前。
远窗浮槛亦成年，几伴杨公白昼筵。日暖烟花曾扑地，气浮星象却归天。闲将水石侵军垒，醉引笙歌上钓船。无限恩波犹在目，东风吹起细漪涟。
忆昔咸阳都市合，山水之图张卖时。巫峡曾经宝屏见，楚宫犹对碧峰疑。
年年南涧滨，力尽志犹存。雨雪朝耕苦，桑麻岁计贫。战添丁壮役，老忆太平春。见说经荒后，田园半属人。
汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。
碧绿草萦堤，红蓝花满溪。愿君常践蹋，莫使暗萋萋。
空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。
还丹诀，九九最幽玄。三性本同一体内，要烧灵药切寻铅，寻得是神仙。
可怜冥漠去何之，独立丰茸无见期。君看水上芙蓉色，恰似生前歌舞时。
金吾持戟护新檐，天乐声传万姓瞻。楼上美人相倚看，红妆透出水精帘。
万里来又去，三湘东复西。别多人换鬓，行远马穿蹄。山驿秋云冷，江帆暮雨低。怜君不解说，相忆在书题。
上国三千里，西还及岁芳。故山经乱在，春日送归长。晓奏趋双阙，秋成报万箱。幸论开济力，已实海陵仓。
一沼光涵四座寒，夕阳回首更凭栏。凭师早把香莲种，他日期来结社看。
朝吟复暮吟，只此望知音。举世轻孤立，何人念苦心。他乡无旧识，落日羡归禽。况住寒江上，渔家似故林。
风飒沈思眼忽开，尘埃污得是庸才。那堪更见巢松鹤，飞入青云不下来。
岭头云向窗中起，砌下泉从石上来。僧老终无出山意，岩猿涧鸟莫相猜。
家山见初月，林壑悄无尘。幽境此何夕，清光如为人。潭空破镜入，风动翠蛾嚬。会向琐窗望，追思伊洛滨。
怜时鱼得水，怨罢商与参。不如山栀子，却能结同心。
鬬身彊健且为，头白齿落难追。准拟百年千岁，能得几许多时。
三峡连天水，奔波万里来。风涛各自急，前后苦相推。倒入黄牛漩，惊冲滟滪堆。古今流不尽，流去不曾回。
蘼芜盈手泣斜晖，闻道邻家夫婿归。别日南鸿才北去，今朝北雁又南飞。春来秋去相思在，秋去春来信息稀。扃闭朱门人不到，砧声何事透罗帏。
故人曾任丹徒令，买得青山拟独耕。不作草堂招远客，却将垂柳借啼莺。
好去张公子，通家别恨添。两行秦树直，万点蜀山尖。御史新骢马，参军旧紫髯。皇华吾善处，于汝定无嫌。
满城文武欲朝天，不觉邻师犯塞烟。唐主再悬新日月，蜀王难保旧山川。非干将相扶持拙，自是君臣数尽年。古往今来亦如此，几曾欢笑几潸然。
年年渐见南方物，事事堪伤北客情。山鬼趫跳唯一足，峡猿哀怨过三声。帆开青草湖中去，衣湿黄梅雨里行。别后双鱼难定寄，近来潮不到湓城。
猿猱休啼月皎皎，蟋蟀不吟山悄悄。大耳仙人满颔须，醉倚长松一声啸。
巍峨朱轩甲第稠，缨簪文武尽名流。而今印累千官冢，瓜圃何曾有故侯。
不觉年华似箭流，朝看春色暮逢秋。正嗟新冢垂青草，便见故交梳白头。虽道了然皆是梦，应还达者即无愁。破除生死须齐物，谁向穹苍问事由。
魏武平生不好香，枫胶蕙炷洁宫房。可知遗令非前事，却有余薰在绣囊。
秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
角簟工夫已到头，夏来全占满床秋。若言保惜归华屋，秪合封题寄列侯。学卷晓冰长怕绽，解铺寒水不教流。蒲桃锦是潇湘底，曾得王孙价倍酬。
世人悟道非从耳，耳患虽加道亦分。灵鹫一机迦叶会，吾师传得岂关闻。
忆得去年有遗恨，花前未醉到无花。清芳一夜月通白，先脱寒衣送酒家。
行随新树深，梦隔重江远。迢递风日间，苍茫洲渚晚。
愁见清明后，纷纷盖地红。惜看难过日，自落不因风。蝶散余香在，莺啼半树空。堪悲一尊酒，从此似西东。
垒石盘空远，层层势不危。不知行几匝，得到上头时。
将功用功，展转冥蒙。取即不得，不取自通。
一切有求枉用功，想念真成着色空。差之亳厘失千里，有生劫劫道难通。痴心望出三界外，不知元在铁围中。
十里旌旗十万兵，等闲游猎出军城。紫袍日照金鹅鬬，红斾风吹画虎狞。带箭彩禽云外落，避雕寒兔月中惊。归来一路笙歌满，更有仙娥载酒迎。
二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
临平水竭蒹葭死，里社萧条旅馆秋。尝叹晋郊无乞籴，岂忘吴俗共分忧。野悲扬目称嗟食，林极翳桑顾所求。苛政尚存犹惕息，老人偷拜拥前舟。
谁家踯躅青林里，半见殷花焰焰枝。忆得倡楼人送客，深红衫子影门时。
爱弟直霜台，家山羡独回。出门时返顾，何日更西来。柳亦临关发，花应到越开。渔舟谁伴上，依旧恣沿洄。
暂入新丰市，犹闻旧酒香。抱琴沽一醉，尽日卧垂杨。
栅高三面鬬，箭尽举烽频。营柳和烟暮，关榆带雪春。边城多老将，碛路少归人。点尽三河卒，年年添塞尘。
泰圻严享，阴郊展敬。礼以导神，乐以和性。黝牲在列，黄琮俯暎。九土既平，万邦贻庆。
雪月相辉云四开，终风助冻不扬埃。万重琼树宫中接，一直银河天上来。荆楚岁时知染翰，湘吴醇酎忆衔杯。强题缣素无颜色，鸿雁南飞早晚回。
万木叶初红，人家树色中。疏钟摇雨脚，秋水浸云容。雪碛回寒雁，村灯促夜舂。旧山归未得，生计欲何从。
莫以手中琼，言邀世上名。莫以山中迹，久向人间行。松柏有霜操，风泉无俗声。应怜枯朽质，惊此别离情。
庾公念病宜清暑，遣向僧家占上方。月光似水衣裳湿，松气如秋枕簟凉。幸以薄才当客次，无因弱羽逐鸾翔。何由一示云霄路，肠断星星两鬓霜。
经过柳陌与桃蹊，寻逐春光着处迷。鸟度时时冲絮起，花繁衮衮压枝低。
敛辔遵龙汉，衔凄渡玉关。今日流沙外，垂涕念生还。
平生初志已酬之，怀抱怡然寂有归。古帙懒开缘得意，幽房长闭为忘机。数行鸟阵连云没，一带泉声隔岭微。道合古今浑总是，何须更虑昔年非。
半日停车马，何人在白家。殷勤萧庶子，爱酒不嫌茶。
身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮侵台城春草长。
老郎日日忧苍鬓，远守年年厌白蘋。终日相思不相见，长频相见是何人。
谁把相思号此河，塞垣车马往来多。只应自古征人泪，洒向空川作逝波。
棹返霅溪云，仍参旧使君。州传多古迹，县记是新文。水栅横舟闭，湖田立木分。但如诗思苦，为政即超群。
丰姿窈窕鬓欲斜，赚煞郎君念法华。一把骨头挑去后，不知明月落谁家。
少年芸阁吏，罢直暂归休。独与亲知别，行逢江海秋。听猿看楚岫，随雁到吴洲。处处园林好，何人待子猷。
家袭韦平身业文，素风清白至今贫。南宫通籍新郎吏，西候从戎旧主人。城外草黄秋有雪，烽头烟静虏无尘。鼎门为别霜天晓，賸把离殇三五巡。
城营内，巨鸟忽留停。防备贼人来索战，兆当催众早收兵，不去祸还成。
东国花开洞，壶中别有天。仙人推玉枕，身世倏千年。
枯木藏龙，雷动必惊。惊者是少，不惊者多。
海棠花发盛春天，游赏无时引御筵。遶岸结成红锦帐，暖枝犹拂画楼船。
春雨蒙蒙不见天，家家门外柳和烟。如今肠断空垂泪，欢笑重追别有年。
莲后红何患，梅先白莫夸。才飞建章火，又落赤城霞。不卷锦步障，未登油壁车。日西相对罢，休澣向天涯。
骝马珊瑚鞭，驱驰洛阳道。自矜美少年，不信有衰老。白发会应生，红颜岂长保。但看北邙山，个是蓬莱岛。
晡时申，三坛等施为宾。无漏果圆一念修，六度同归净土因。
江水向涔阳，澄澄写月光。镜圆珠留彻，弦满箭波长。沈钩摇兔影，浮桂动丹芳。延照相思夕，千里共霑裳。
瑶台烟雾外，一去不回心。清海蓬壶远，秋风碧落深。堕翎留片雪，雅操入孤琴。岂是笼中物，云萝莫更寻。
天平四塞尽黄砂，塞冷三春少物华。忽见天山飞下雪，疑是前庭有落花。
楚女梅簪白雪姿，前溪碧水冻醪时。云罍心凸知难捧，凤管簧寒不受吹。南国剑眸能盼眄，侍臣香袖爱僛垂。自怜穷律穷途客，正怯孤灯一局碁。
楚人方苦热，柱史独闻蝉。晴日暮江上，惊风一叶前。荡摇清管杂，幽咽野风传。旅舍闻君听，无由更昼眠。
洞庭秋正阔，余欲泛归船。莫辨荆吴地，唯余水共天。渺弥江树没，合沓海潮连。迟尔为舟楫，相将济巨川。
秋风落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，梦里招魂读楚词。自笑不如湘浦雁，飞来即是北归时。
潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
柳眼开浑尽，梅心动已阑。风光好时少，杯酒病中难。学问慵都废，声名老更判。唯余看花伴，未免忆长安。
阮肇迷仙处，禅门接紫霞。不知寻鹤路，几里入桃花。晚树阴摇藓，春潭影弄砂。何当见招我，乞与片生涯。
西来为看秦山雪，东去缘寻洛苑春。来去腾腾两京路，闲行除我更无人。
旅魂惊塞北，归望断河西。春风若可寄，暂为遶兰闺。
几处兵戈阻路岐，忆山心切与山违。时难何处披怀抱，日日日斜空醉归。
迢迢此恨杳无涯，楚泽嵩丘千里赊。岐路别时惊一叶，云林归处忆三花。秋天苍翠寒飞雁，古堞萧条晚噪鸦。他日山中逢胜事，桃源洞里几人家。
一水悠悠隔渭城，渭城风物近柴荆。寒蛩乍响催机杼，旅雁初来忆弟兄。自为林泉牵晓梦，不关砧杵报秋声。子虚何处堪消渴，试向文园问长卿。
攀云窈窕兮上跻悬峰，长路浩浩兮此去何从。水一曲兮肠一曲，山一重兮悲一重。松槚邈已远，友于何日逢？况满室兮童稚，攒众虑于心胸。天高难诉兮远负明德，却望咸京兮挥涕龙钟。
白云知所好，柏叶幸加餐。石镜妻将照，仙书我借看。鸟来翻药椀，猿饮怕鱼竿。借问檐前树，何枝曾挂冠。
曾留宋玉旧衣裳，惹得巫山梦里香。云雨无情难管领，任他别嫁楚襄王。
解将火种种刀圭，火种刀圭世岂知。山上长男骑白马，水边少女牧乌龟。无中出有还丹象，阴里生阳大道基。颠倒五行凭匠手，不逢匠手莫施为。
雕阴无树水难流，雉堞连云古帝州。带雨晚驼鸣远戍，望乡孤客倚高楼。明妃去日花应笑，蔡琰归时鬓已秋。一曲单于暮烽起，扶苏城上月如钩。
巴山不可上，徒驭亦裴回。旧栈歌难度，朝云湿未开。瀑泉飞雪雨，惊兽走风雷。此去无停候，征人几日回。
君为宫保及清时，冠盖初闲拜武迟。五色诏中宣九德，百僚班外置三师。山泉遂性休称疾，子弟能官各受词。不学铸金思范蠡，乞言犹许上丹墀。
拂钓清风细丽，飘蓑暑雨霏微。湖云欲散未散，屿鸟将飞不飞。换酒帩头把看，载莲艇子撑归。斯人到死还乐，谁道刚须用机。
昔时闻远路，谓是等闲行。及到求人地，始知为客情。事将公道背，尘遶马蹄生。傥使长如此，便堪休去程。
燕存鸿已过，海内几人愁。欲问南宗理，将归北岳修。若无攀桂分，只是卧云休。泉树一为别，依稀三十秋。
瓮头竹叶经春熟，阶底蔷薇入夏开。似火浅深红压架，如饧气味绿黏台。试将诗句相招去，倘有风情或可来。明日早花应更好，心期同醉卯时杯。
白鹤山边秋复春，文君宅畔少风尘。欲驱五马寻真隐，谁是当年入竹人？。
客来风雨后，院静似荒凉。罢讲蛩离砌，思山叶满廊。腊高兴故疾，炉暖发余香。自说匡庐侧，杉阴半石床。
微月生西海，幽阳始代升。圆光正东满，阴魂已朝凝。太极生天地，三元更废兴。至精谅斯在，三五谁能征。
与君宿世有仙缘，衾枕交欢岂偶然。十载为期君记取，洞明山上鹤冲天。
萦愁惹恨奈杨花，闭户垂帘亦满家。恼得闲人作酒病，刚须又扑越溪茶。
上客回空骑，佳人满近船。江清歌扇底，野旷舞衣前。玉袖凌风并，金壶隐浪偏。竞将明媚色，偷眼艳阳天。
永夜疑无日，危时只赖山。旷怀休戚外，孤迹是非间。
左迁凡二纪，重见帝城春。老大归朝客，平安出岭人。每行经旧处，却想似前身。不改南山色，其余事事新。
吾道昧所适，驱车还向东。主人开旧馆，留客醉新丰。树绕温泉绿，尘遮晚日红。拂衣从此去，高步蹑华嵩。
日来月往相催迁，迢迢星岁欲周天。无冬无夏卧霜霰，水冻草枯为一年。汉家甲子有正朔，绝域三光空自悬。几回鸿雁来又去，肠断蟾蜍亏复圆。
赤城云雪深，山客负归心。昨夜西斋宿，月明琪树阴。
菊散金风起，荷疏玉露圆。将秋数行雁，离夏几林蝉。云凝愁半岭，霞碎缬高天。还似成都望，直见峨眉前。
西园一曲艳阳歌，扰扰车尘负薜萝。自欲放怀犹未得，不知经世竟如何。夜闻猛雨判花尽，寒恋重衾觉梦多。钓渚别来应更好，春风还为起微波。
山鬼暖或呼，溪鱼寒不跳。晚景愈堪观，危峰露残照。
华盖飘飘绿鬓翁，往来朝谒蘂珠宫。几年山下阴阳鼎，尽日涧边桃李风。野迹似云无处著，仙容如水与谁同。应怜有客外妻子，思在长生一顾中。
小邑沧洲吏，新年白首翁。一官如远客，万事极飘蓬。柳色孤城里，莺声细雨中。羁心早已乱，何事更春风。
公子髫年四海闻，城南侍猎雪雰雰。马盘旷野弦开月，雁落寒原箭在云。曾向天西穿虏阵，惯游花下领儒群。一枝琼萼朝光好，彩服飘飘从冠军。
密云郊外已回秋，日下崦嵫景懒收。秦帝城高坚似铁，李斯书上曲如钩。宁惟东岳凌天秀，更有长庚瞰曙流。见说山傍偏出将，犬戎降尽复何愁。
青青树中草，托根非不危。草生树却死，荣枯君可知。
锦字龙梭织锦篇，凤皇文采间非烟。并他时世新花样，虚费工夫不直钱。
伯劳鸟，闹噪在军前。大祸预知须早觉，不逾两月事应然，此象理关天。
碣石何青青，挽我双眼睛。爱尔多古峭，不到人间行。
从容启华馆，馔玉复烧兰。是岁兹旬尽，良宵几刻残。风回松竹动，人息斗牛寒。此后思良集，须期月再圆。
汉家天子好经过，白日青山宫殿多。见说只今生草处，禁泉荒石已相和。
每忆家山即涕零，定须归老旧云扃。银河水到人间浊，丹桂枝垂月里馨。霜雪不飞无翠竹，鲸鲵犹在有青萍。三千九万平生事，却恨南华说北溟。
每欲寻君千万峰，岂知人世也相逢。一瓢遗却在何处，应挂天台最老松。
蜀道易，易于履平地。蝉噪入云树，风开无主花。
翡翠无穷掩夜泉，犹疑一半作神仙。秋来还照长门月，珠露寒花是野田。
鸳鸯绮，知结几千丝。别后寻交颈，应伤未别时。
眼暗心还白，逢春强凭栏。因闻积雨夜，却忆旧山寒。竹撼烟丛滑，花烧露朵干。故人相会处，应话此衰残。
去岁投荒客，今春肆眚归。律通幽谷暖，盆举太阳辉。喜气迎冤气，青衣报白衣。还将合浦叶，俱向洛城飞。
草靸无尘心地闲，静随猿鸟过寒暄。眼昏齿落看经遍，却向僧中总不言。
昔岁登临未衰飒，不知何事爱伤情。今来揽镜翻堪喜，乱后霜须长几茎。
已尽沧浪兴，还思相楚行。鬓全无旧黑，诗别有新清。暂憩临寒水，时来扣静荆。囊中有灵药，终不献公卿。
弟妹妻孥小侄甥，娇痴弄我助欢情。岁盏后推蓝尾酒，春盘先劝胶牙饧。形骸潦到虽堪叹，骨肉团圆亦可荣。犹有夸张少年处，笑呼张丈唤殷兄。
荒凉满庭草，偃亚侵檐竹。府吏下厅帘，家僮开被幞。数声城上漏，一点窗间烛。官曹冷似冰，谁肯来同宿。
叠叠山形似塔形，崔峩耸翠几棱层。乘驺玩罢归禅院，佳境原来尽属僧。
离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
日日思朝位，偷闲城外行。唯求采药者，不道在官名。好异嫌山浅，寻幽喜迳生。病来文字拙，不要把归城。
因君知北事，流浪已忘机。客久多人识，年高众病归。连云湖色远，度雪雁声稀。又说家林尽，凄伤泪满衣。
侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
仙界一日内，人间千载穷。双碁未遍局，万物皆为空。樵客返归路，斧柯烂从风。唯余石桥在，犹自凌丹虹。
单于骄爱猎，放火到军城。待月调新弩，防秋置远营。空山朱戟影，寒碛铁衣声。逢著降胡说，阴山有伏兵。
军或患，发背及痈疽。人屎粪盘下润土，碾细筛罗贴敷之，猪胆共调施。
零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。
愍征新价欲凌空，一首堪欺左太冲。只为白衣声过重，且非青汉路难通。贵侯待写过门下，词客偷名入卷中。手弄桂枝嫌不折，直教身殁负春风。
三载卧山城，闲知节物情。莺多过春语，蝉不待秋鸣。气嗽因寒发，风痰欲雨生。病身无所用，唯解卜阴晴。
月满长空树满霜，度云低拂近檐床。林中夜半一声磬，卧见高僧入道场。
长恨西风送早秋，低眉深恨嫁牵牛。若同人世长相对，争作夫妻得到头。
正月符嘉节，三春玩物华。忘怀寄尊酒，陶性狎山家。柳翠含烟叶，梅芳带雪花。光阴不相借，迟迟落景斜。
谢公情量已难量，忠宋心诚岂暂忘。执烛小儿浑放去，略无言语与君王。
沙塞三河道，金闺二月春。碧烟杨柳色，红粉绮罗人。露叶怜啼脸，风花思舞巾。攀持君不见，为听曲中新。
箬岘亭东有小池，早荷新荇绿参差。中宵把火行人发，惊起双栖白鹭鸶。
见时浓日午，别处暮钟残。景色疑春尽，襟怀似酒阑。两情含眷恋，一饷致辛酸。夜静长廊下，难寻屐齿看。
上国羞长选，戎装贵所从。山田依法种，兵食及时供。水汽诗书软，岚烟笔砚浓。几时无事扰，相见得从容。
湖山不可厌，东望有余情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
轩车谁肯到，泉石自相亲。暮雨凋残寺，秋风怅望人。庭新一片叶，衣故十年尘。赖有瑶华赠，清吟愈病身。
三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。
每到秋残夜，灯前忆故乡。园林红橘柚，窗户碧潇湘。离别身垂老，艰难路去长。弟兄应健在，兵火里耕桑。
深居少往还，卷箔早秋间。雨洒吟蝉树，云藏啸狖山。炎蒸如便退，衣葛亦堪闲。静坐得无事，酒卮聊畅颜。
玄黄一疲马，筋力尽胡尘。骧首北风夕，徘徊鸣向人。谁怜弃置久，欲与驽骀亲。犹恋长城外，青青寒草春。
敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。
年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
独高庭中鹤，意远贵氛埃。有时青冥游，顾我还下来。
朝发铁麟驿，夕宿金河戍。奔波急王程，一日千里路。但见容鬓改，不知岁华暮。悠悠沙漠行，王事弥多故。
玉碗不磨著泥土，青天孔出白石补。兔入臼藏蛙缩肚，桂树枯株女闭户。阴为阳羞固自古，嗟汝下民或敢侮，戏嘲盗视汝目瞽。
吾势锐，人马总精雄。财宝满盈军用足，更详天象审苍穹，灾祸免军中。
秦川如画渭如丝，去国还家一望时。公子王孙莫来好，岭花多是断肠枝。
秋阴士多感，雨息夜无尘。清樽宜明月，复有平生人。
记得兰亭祓禊辰，今朝兼是永和春。一觞一咏无诗侣，病倚山窗忆故人。
今古遰相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
闭门池馆静，云访紫芝翁。零落槿花雨，参差荷叶风。夜碁全局在，春酒半壶空。长啸倚西阁，悠悠名利中。
懒摇白羽扇，裸体青林中。脱巾挂石壁，露顶洒松风。
一章何罪死何名，投水惟君与屈平。从此蜀江烟月夜，杜鹃应作两般声。
何处春深好，春深御史家。絮萦骢马尾，蝶绕绣衣花。破柱行持斧，埋轮立驻车。入班遥认得，鱼贯一行斜。
河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。
宫莺报晓瑞烟开，三岛灵禽拂水回。桥转彩虹当绮殿，舰浮花鹢近蓬莱。草承香辇王孙长，桃艳仙颜阿母栽。簪笔此时方侍从，却思金马笑邹枚。
句吴亭东千里秋，放歌曾作昔年游。青苔寺里无马迹，绿水桥边多酒楼。大抵南朝皆旷达，可怜东晋最风流。月明更想桓伊在，一笛闻吹出塞愁。
朱实山下开，清香寒更发。幸与丛桂花，窗前向秋月。
丹槛初结构，孤高冠清川。庭临谷中树，檐落山上泉。晓色挂残月，夜声杂繁弦。青春去如水，康乐归何年。
停车祀圣女，凉叶下阴风。龙气石床湿，鸟声山庙空。长眉留桂绿，丹脸寄莲红。莫学阳台畔，朝云暮雨中。
帝乡归未得，辛苦事羇游。别馆一尊酒，客程千里秋。霜风红叶寺，夜雨白蘋洲。长恐此时泪，不禁和恨流。
九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。
甲午初，水旱定难除。车马行湖底，船则纳山居。低田纵耕植，冬藏定是无。欲知成家处，山际但耕锄。
活得枯樵耕者知，巡方又欲向天涯。珠穿闽国菩提子，杖把灵峰榔栗枝。春藓任封降虎石，夜雷从傍养龙池。生缘在地南浮去，自此孤云不可期。
月中一双鹤，石上千尺松。素琴入爽籁，山酒和春容。幽瀑有时断，片云无所从。何事苏门生，携手东南峰。
彼游惟帆，匪风不扬。有彬伊父，匪学不彰。予其怀而，勉尔无忘。
空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
自公来问易，不复待加年。更有垂帘会，遥知续草玄。
春情不可状，艳艳令人醉。暮水绿杨愁，深窗落花思。吴宫新暖日，海燕双飞至。秋思逐烟光，空蒙满天地。
当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
一别杜陵归未期，秪凭魂梦接亲知。近来欲睡兼难睡，夜夜夜深闻子规。
长乐花枝雨点消，江城日暮好相邀。春楼不闭葳蕤锁，绿水回通宛转桥。
数年百姓受饥荒，太守贪残似虎狼。今日海隅鱼米贱，大须惭愧石榴黄。
相庭留不得，江野有苔矶。两浙寻山遍，孤舟载鹤归。世间书读尽，云外客来稀。谏署搜贤急，应难惜布衣。
流景一何速，年华不可追。解佩安所赠，怨咽空自悲。
丛鬓愁眉时势新，初笄绝代北方人。一颦一笑千金重，肯似成都夜失身。
出身三十年，发白衣犹碧。日暮倚朱门，从朱污袍赤。
俗人皆嫉谢临川，果中常情□□□。为政旧规方利国，降生直性已归天。岘亭惋咽知无极，渭曲馨香莫计年。从此心丧应毕世，忍看坟草读残篇。
孀妾怨夜长，独客梦归家。傍檐虫缉丝，向壁灯垂花。帘外月光吐，帘内树影斜。悠悠飞露姿，点缀池中荷。
家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
家泉石眼两三茎，晓看阴根紫脉生。今年水曲春沙上，笛管新篁拔玉青。
孤舟北去暮心伤，细雨东风春草长。杳杳短亭分水陆，隆隆远鼓集渔商。千丛野竹连湘浦，一派寒江下吉阳。欲问长安今远近，初年塞雁有归行。
白鹭洲前月，天明送客回。青龙山后日，早出海云来。流水无情去，征帆逐吹开。相看不忍别，更进手中杯。
浪造凌霄阁，虚登百尺楼。养生仍夭命，诱读讵封侯。不用从黄口，何须厌白头。未能端似箭，且莫曲如钩。
细草岸西东，酒旗摇水风。楼台在花杪，鸥鹭下烟中。翠幄晴相接，芳洲夜暂空。何人赏秋景，兴与此时同。
吴台越峤两分津，万万樯乌簇夜云。吟尽长江一江月，更无人似谢将军。
筑人非筑城，围秦岂围我。不知城上土，化作宫中火。
画梁朽折红窗破，独立池边尽日看。守得苏州船舫烂，此身争合不衰残。
万仞冰峭折，寒声投白云。光摇山月堕，我向石床闻。
重归能几日，物意早如春。暖色先骊岫，寒声别雁群。川光如戏剑，帆态似翔云。为报东园蝶，南枝日已曛。
人行道不同，花落到山中。水暗蒹葭雾，月明杨柳风。年华惊已掷，志业飒然空。何必龙钟后，方期事远公。
古树春风入，阳和力太迟。莫言生意尽，更引万年枝。
万里海西路，茫茫边草秋。计程沙塞口，望伴驿峰头。雪暗非时宿，沙深独去愁。塞乡人易老，莫住近蕃州。
曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
人间鹓鹭杳难从，独恨金扉直九重。万象晚归仁寿镜，百花春隔景阳钟。紫微芒动词初出，红烛香残诰未封。每过朱门爱庭树，一枝何日许相容。
旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。
样自桐川得，词因隐地成。好渔翁亦喜，新白鸟还惊。沙际拥江沫，渡头横雨声。尚应嫌越相，遗祸不遗名。
冷竹风成韵，荒街叶作堆。欲寻联句卷，先饮煖寒杯。帽为迎霜戴，炉因试火开。时时还有客，终不当君来。
醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
九冬三十夜，寒与暖分开。坐到四更后，身添一岁来。鱼灯延腊火，兽炭化春灰。青帝今应老，迎新见几回。
玉箫改调筝移柱，催换红罗绣舞筵。未戴柘枝花帽子，两行宫监在帘前。
观迹成文代结绳，皇风儒教浩然兴。几人从此休耕钓，吟对长安雪夜灯。
身比秋荷觉渐枯，至君经国堕前图。层冰照日犹能暖，病骨逢春却未苏。镜里白须挦又长，枝头黄鸟静还呼。庾楼恩化通神圣，何计能教掷得卢。
败军气，千万似人头。更有偃鱼零落树，如灰瓦砾覆城楼，其下血交流。
日长鼓腹爱吾庐，洗竹浇花兴有余。骚客空传成相赋，晋人已负绝交书。贫居谪所谁推毂，仕向侯门耻曳裾。今日思来总皆罔，汗青功业又何如。
莫惜新衣舞柘枝，也从尘污汗霑垂。料君即却归朝去，不见银泥衫故时。
邻井双梧上，一蝉鸣隔墙。依稀旧林日，撩乱遶山堂。难嘿吟风口，终清饮露肠。老僧加护物，应任噪残阳。
萧关新复旧山川，古戍秦原景象鲜。戎虏乞降归惠化，皇威渐被慑腥膻。穹庐远戍烟尘灭，神武光扬竹帛传。左衽尽知歌帝泽，从兹不更备三边。
手携酒榼共书帏，回语长松我即归。若是出山机已息，岭云何事背君飞。
整履步青芜，荒庭日欲晡。芹泥随燕觜，花蘂上蜂须。把酒从衣湿，吟诗信杖扶。敢论才见忌，实有醉如愚。
汉将归来虏塞空，旌旗初下玉关东。高蹄战马三千匹，落日平原秋草中。
元伯来相葬，山涛誓抚孤。不知他日事，兼得似君无。
山东今岁点行频，几处冤魂哭虏尘。灞水桥边倚华表，平时二月有东巡。
南陌采桑出，谁知妾姓秦。独怜倾国貌，不负早莺春。珠履荡花湿，龙钩折桂新。使君那驻马，自有侍中人。
列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊开百炼，特拟定三边。
樯似邓林江拍天，越香巴锦万千千。滕王阁上柘枝鼓，徐孺亭西铁轴船。八部元侯非不贵，万人师长岂无权。要君严重疏欢乐，犹有河湟可下鞭。
晨起梳头午不休，一窠精魅闹啾啾。阿家解舞《清平乐》，新妇能抛白木球。着绿桃牌吹觱篥，赐绯盟器和《梁州》。天明任你浑家乐，雨下还须满舍愁。
贤相称邦杰，清流举代推。公才掩诸夏，文体变当时。宾吊翻成鹤，人亡惜喻龟。洛阳今纸贵，犹写太冲词。
已带黄金缕，仍飞白玉花。长时须拂马，密处少藏鸦。眉细从他敛，腰轻莫自斜。玳梁谁道好，偏拟映卢家。
太一天坛降紫君，属车龙鹤夜成群。春浮玉藻寒初落，露拂金茎曙欲分。三代乐回风入律，四溟歌驻水成文。千官不动旌旗下，日照南山万树云。
御池水色春来好，处处分流白玉渠。密奏君王知入月，唤人相伴洗裙裾。
世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓皛，风翻落叶更飕飗。此心不向常人说，倚识平津万户侯。
元礼门前劳引望，句龙坛下阻欢娱。此时对局空相忆，博进何人更乐输。
我婿去重湖，临窗泣血书。殷勤凭燕翼，寄与薄情夫。
浪宕从来水郭间，高歌欹枕看遥山。红蓼岸，白蘋湾，肯被兰桡使不闲。
长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦遶林行。
银地溪边遇衲师，笑将花宇指潜知。定观玄度生前事，不道灵山别后期。真相有无因色界，化城兴灭在莲基。好令沧海龙宫子，长护金人旧浴池。
乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。
云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。
骰子巡抛裹手拈，无因得见玉纤纤。但知谑道金钗落，图向人前露指尖。
汉将留边朔，遥遥岁序深。谁堪牧马思，正是胡笳吟。曲断关山月，声悲雨雪阴。传书问苏武，陵也独何心。
吴门烟月昔同游，枫叶芦花并客舟。聚散有期云北去，浮沈无计水东流。一尊酒尽青山暮，千里书回碧树秋。何处相思不相见，凤城龙阙楚江头。
云物开千里，天行乘九月。丝言丹凤池，斾转苍龙阙。灞水欢娱地，秦京游侠窟。欣承解愠词，圣酒黄花发。
秣陵长忆共吟游，儒释风骚道上流。莲幕少年轻谢朓，雪山真子鄙汤休。也应有作怀清苦，莫谓无心过白头。欲附别来千万意，病身初起向残秋。
一夜好风吹，新花一万枝。风前调玉管，花下簇金羁。
辽水华亭旧所闻，病中毛羽最怜君。稻粱且足身兼健，何必青云与白云。
何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
渺渺云山去几重，依依独听广陵钟。明朝借问南来客，五马双旌何处逢。
小径上山山甚小，每怜僧院笑僧禅。人间莫道无难事，二十年来已是玄。
傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
秋拂湖光一镜开，庾郎兰棹好徘徊。遥知月落酒醒处，五十弦从波上来。
闷见尘中光景促，仙乡来礼紫阳君。人居淡寂应难老，道在虚无不可闻。松桧稳栖三岛鹤，楼台闲锁九霄云。羡师向此朝星斗，一炷清香午夜焚。
适我一箪孤客性，问人三十六峰名。青云无忘白云在，便可嵩阳老此生。
万古荣华旦暮齐，楼台春尽草萋萋。君看陌上何人墓，旋化红尘送马蹄。
独坐贡闱里，愁心芳草生。山公昨夜事，应见此时情。
三十年前此院游，木兰花发院新修。如今再到经行处，树老无花僧白头。
谁氏园林一簇烟，路人遥指尽长叹。桑田稻泽今无主，新犯香醪没入官。
关门锁归客，一夜梦还家。月落河上晓，遥闻秦树鸦。长安二月归正好，杜陵树边纯是花。
中郎凤一毛，世上独贤豪。弱冠已银印，出身唯宝刀。还家卿月迥，度陇将星高。幕下多相识，边书醉懒操。
三十年来天下名，衔恩东守阖闾城。初经咸谷眠山驿，渐入梁园问水程。霁日满江寒浪静，春风遶郭白蘋生。虎丘野寺吴中少，谁伴吟诗月里行。
秋浦亚卿颜叔子，谯都中宪老桑门。如今柳巷通车马，唯恐他时立棘垣。
近知名阿侯，住处小江流。腰细不胜舞，眉长惟是愁。
鹤叫风悲竹叶疏，谁来五岭拜云车。人间肉马无轻步，踏破先生一卷书。
别后知何趣，搜奇少客同。几层山影下，万树雪声中。晚鼎烹茶绿，晨厨爨粟红。何时携卷出，世代有名公。
直用天才众却瞋，应欺李杜久为尘。南荒不死中华老，别玉翻同西国人。
长路风埃隔楚氛，忽惊神岳映朝曛。削成绝壁五千仞，高揖泥金七十君。祝史秘辞今莫睹，从臣嘉颂久无闻。幽人闲望封中地，好为吾皇起白云。
黄昏寒立更披襟，露浥清香悦道心。却笑谁家扃绣户，正薰龙麝暖鸳衾。
秾华围里万株梅，含蕊经霜待雪催。莫讶玉颜无粉态，百花中最我先开。
平生本多思，况复老逢春。今日梅花下，他乡值故人。
却忆东溪日，同年事鲁儒。僧房闲共宿，酒肆醉相扶。天畔双旌贵，山中病客孤。无谋还有计，春谷种桑榆。
圣代为迁客，虚皇作近臣。法尊称大洞，学浅忝初真。鸾凤文章丽，烟霞翰墨新。羡君寻句曲，白鹄是三神。
水遶冰渠渐有声，气融烟坞晚来明。东风好作阳和使，逢草逢花报发生。
秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高倂九日，茱萸凡作几年新。
世事悠悠未足称，肯将闲事更争能。自从命向红儿去，不欲留心在裂缯。
拟将心地学安禅，争奈红儿笑靥圆。何物把来堪比并，野塘初绽一枝莲。
龙虎修来五转强，炉中渐觉菊花香。如今修炼正当节，莫恨悠悠岁月长。
海内谁怜海外人，问津何处是通津。本求食禄非求利，只为荣亲不为身。客路离愁江上雨，故园归梦日边春。济川幸遇恩波广，愿濯凡缨十载尘。
国有承祧重，人知秉哲尊。清风来望苑，遗烈在东藩。此日升缑岭，何因到寝门。天高不可问，烟霭共昏昏。
仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。
落落树阴紫，澄澄水华碧。复有翻飞禽，裴回疑曳舃。
经年离象魏，孤宦在南荒。酒醒公斋冷，雨多归梦长。志难酬国泽，术欠致民康。吾子应相笑，区区道未光。
日薄风景旷，出归偃前檐。晴云如擘絮，新月似磨镰。田野兴偶动，衣冠情久厌。吾生可携手，叹息岁将淹。
拂绿穿红丽日长，一生心事住春光。最嫌神女来行雨，爱伴西施去采香。风定只应攒蘂粉，夜寒长是宿花房。鸣蝉性分殊迂阔，空解三秋噪夕阳。
钿匣菱花锦带垂，静临兰槛卸头时，约鬟低珥算归期。花茂草青湘渚阔，梦余空有漏依依，二年终日损芳菲。
野鸭殊家鸭，离群忽远飞。长生缘甚瘦，近死为伤肥。江海游空阔，池塘啄细微。红兰白蘋渚，春暖刷毛衣。
诗新得意恣狂疏，挥手终朝力有余。今到诗家浑手战，欲题名字倩人书。
延年不语望三星，莫说夫人上涕零。争奈世间惆怅在，甘泉宫夜看图形。
今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
独自行来独自坐，无限世人不识我。惟有城南老树精，分明知道神仙过。
身受龙华三会主，捶开凤阁九重城。梁王筑倒金刚佛，更问如何不讲经。
锦策匀铺寒玉齐，星锤高运日通犀。铿金曲罢春冰碎，跪拜君王粉面低。
海日西飞度禁林，太清宫殿月沉沉。不闻北斗倾尧酒，空觉南风入舜琴。歌压钧天闲梦尽，诏归秋水道情深。雪风更起古杉叶，时送步虚清磬音。
尘飞遗恨尽，花落古宫平。红粉笙歌人代远，月明陵树水东流。
下渚多风浪，莲舟渐觉稀。那能不相待，独自逆潮归。
岷岭南蛮北，徐关东海西。此行何日到，送汝万行啼。绝域惟高枕，清风独杖藜。危时暂相见，衰白意都迷。
天府鹿鸣客，幽山秋未归。我知方甚爱，众说以为非。隔屋闻泉细，和云见鹤微。新诗此处得，清峭比应稀。
龙钟一老翁，徐步谒禅宫。欲问义心义，遥知空病空。山河天眼里，世界法身中。莫怪销炎热，能生大地风。
宣帝骄奢恣所为，后宫升降略无时。乘危自有妻公在，安许鸾凰是尉迟。
人生在尘蒙，恰似盆中虫。终日行遶遶，不离其盆中。神仙不可得，烦恼计无穷。岁月如流水，须臾作老翁。
结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。
故人卢氏子，十载旷佳期。少见双鱼信，多闻八米诗。侏儒他甚饱，款段尔应羸。忽谓今刘二，相逢不熟槌。
二月黄莺飞上林，春城紫禁晓阴阴。长乐钟声花外尽，龙池柳色雨中深。阳和不散穷途恨，霄汉长怀捧日新。献赋十年犹未遇，羞将白发对华簪。
一第时难得，归期日已过。相看玄鬓少，共忆白云多。楚阔天垂草，吴空月上波。无人不有遇，之子独狂歌。
南徐报政入文昌，东郡须才别建章。视草名高同蜀客，拥旄年少胜荀郎。黄河一曲当城下，缇骑千重照路傍。自古相门还出相，如今人望在岩廊。
若论秋思人人苦，最觉愁多客又深。何况病来惆怅尽，不知争作送君心。
春梅杂落雪，发树几花开。真须尽兴饮，仁里愿同来。
正抽碧线绣红罗，忽听黄莺敛翠蛾。秋思冬愁春恨望，大都不得意时多。
钟静人犹寝，天高月自凉。一星深戍火，残月半桥霜。客老愁尘下，蝉寒怨路傍。青山依旧色，宛是马卿乡。
拜官门外发辉光，宿卫阴符注几行。行处近天龙尾滑，猎时陪帝马鬃香。九城王气生旗队，万里寒风入箭疮。从此浩然声价歇，武中还有李襄阳。
奇绝巍台峙浊流，古来人号小瀛州。路通霄汉云迷晚，洞隐鱼龙月浸秋。举手摘星河有浪，自天图画笔无钩。将军悟却希夷诀，赢得清名万古流。
峰色秋天见，松声静夜闻。影孤长不出，行道在寒云。
昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类断蓬。
腕软拨头轻，新教略略成。四弦千遍语，一曲万重情。法向师边得，能从意上生。莫欺江外手，别是一家声。
天下都游半日功，不须跨凤与乘龙。偶因博戏飞神剑，摧却终南第一峰。
朝赛暮还祈，开唐复历隋。精诚山雨至，岁月庙松衰。窥穴龙潭黑，过门鸟道危。不同巫峡女，来往楚王祠。
隔浦爱红莲，昨日看犹在。夜来风吹落，只得一回采。花开虽有明年期，复愁明年还暂时。
六贼俱为患，心贼最为灾。东西好游浪，南北事同回。疾姡终难却，悭贪去即来。自非通达者，迷性若为开。
峨峨非剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，茫茫尘世间。
扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
霄汉正联飞，江湖又独归。暂欢同赐被，不待易朝衣。山雨迎军晚，芦风候火微。还当宴铃阁，谢守亦光辉。
独鸟下高树，遥知吴苑园。凄凉千古事，日暮倚阊门。
长空澹澹孤鸟没，万古销沈向此中。看取汉家何事业，五陵无树起秋风。
敝邑连山远，仙舟数刻同。多惭屡回首，前路在泥中。
传骑一何催，山门昼未开。高人终避世，圣主不遗才。坐次欹临水，门中独举杯。谁为旦夕侣，深寺数僧来。
佛日冲天闲雾开，觉城东际象王回。善财五众承当得，鹙子虽逢似不来。
露下瑶簪湿，云生石室寒。星坛鸾鹤舞，丹灶虎龙蟠。
占北斗，忽直或伸之。冲入斗中奸事有，犯其星位各占之，术士亦须知。
夜来摇落悲，桑枣半空枝。故国无消息，流年有乱离。霜秦闻雁早，烟渭认帆迟。日暮寒鼙急，边军在雍岐。
三边近日往来通，尽是将军镇抚功。兵统万人为上将，威加千里慑西戎。清笳遶塞吹寒月，红斾当山肃晓风。却恨北荒霑雨露，无因扫尽虏庭空。
碧树浓阴护短垣，苍江春煖渚凫喧。买鱼试唤鸣榔艇，寻鹤因行隔垅村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
穿桥迸竹不依行，恐碍行人被损伤。我去自惭遗爱少，不教君得似甘棠。
春来睡困不梳头，懒逐君王苑北游。暂向玉花阶上坐，簸钱赢得两三筹。
细玉罗纹下碧霄，杜门颜巷落偏饶。巢居只恐高柯折，旅客愁闻去路遥。撅冻野蔬和粉重，埽庭松叶带酥烧。寒窗呵笔寻诗句，一片飞来纸上销。
闭户开窗寝又兴，三更时节也如冰。长闲便是忘机者，不出真如过夏僧。环堵岂惭蜗作舍，布衣宁假鹤为翎。蔷薇花尽薰风起，绿叶空随满架藤。
丝竹发歌响，假器扬清音。不知歌谣妙，声势出口心。
遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
鸡树绿，凤池清，满神京。玉兔宫前金榜出，列仙名。叠雪罗袍接武，团花骏马娇行。开宴锦江游烂熳，柳烟轻。
行李逾南极，旬时到旧乡。楚芝应遍紫，邓橘未全黄。渠浊村舂急，旗高社酒香。故山归梦喜，先入读书堂。
閟宫实实，清庙微微。降格无象，馨香有依。式昭纂庆，方融嗣徽。明禋是享，神保聿归。
出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长奉万年春。
金马词臣夜受宣，授毫交直八花砖。白麻草了初呈进，称旨丝纶下九天。
无云世界秋三五，共看蟾盘上海涯。直到天头天尽处，不曾私照一人家。
茶烹绿乳花暎帘，撑沙苦笋银纤纤。窗中山色青翠黏，主人于我情无厌。
锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。
五金元造化，九炼更精新。敢谓长生客，将遗必死人。久餐应换骨，一服已通神。终逐淮王去，永抛浮世尘。
游子欲言去，浮云那得知。偏能见行色，自是独伤离。晚带城遥暗，秋生峰尚奇。还因朔吹断，匹马与相随。
上蔡东门狡兔肥，李斯何事忘南归。功成不解谋身退，直待云阳血染衣。
有客谁人肯夜过，独怜风景奈愁何。边鸿怨处迷霜久，庭树空来见月多。故国杳无千里信，彩弦时伴一声歌。驰心只待城乌晓，几对虚檐望白河。
戍路少人踪，边烟澹复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。
本来无一物，亦无尘可拂。若能了达此，不用坐兀兀。
九衢漂杵已成川，塞上黄云战马闲。但有羸兵填渭水，更无奇士出商山。田园已没红尘里，弟妹相逢白刃间。西望翠华殊未返，泪痕空湿剑文斑。
暖景登桥望，分明春色来。离心自惆怅，车马亦裴回。远雪和霜积，高花占日开。从官竟何事，忧患已相催。
似厌栖寒菊，翩翩占晚阳。愁人如见此，应下泪千行。
哀笳出长信，宝剑入延津。呜咽宫车进，凄凉祠殿新。青乌灵兆久，白燕瑞书频。从此山园夕，金波照玉尘。
江盘峡束春湍豪，风雷战鬬鱼龙逃。悬流轰轰射水府，一泻百里翻云涛。漂船摆石万瓦裂，咫尺性命轻鸿毛。
曾识匡山远法师，低松片石对前墀。为寻名画来过院，因访闲人得看棋。新雁参差云碧处，寒鸦辽乱叶红时。自知终有张华识，不向沧洲州理钓丝。
金花折风帽，白马小迟回。翩翩舞广袖，似鸟海东来。
黄河九曲流，缭绕古边州。鸣雁飞初夜，羌胡正晚秋。凄凉金管思，迢遰玉人愁。七叶推多庆，须怀杀敌忧。
玉皇赐妾紫衣裳，教向桃源嫁阮郎。烂煮琼花劝君吃，恐君毛鬓暗成霜。
江上闻莺禁火时，百花开尽柳依依。故园兄弟别来久，应到清明犹望归。
芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
阴丹诀，三五合玄图。二八应机堪采运，玉琼回首免荣枯，颜貌胜凡姝。
睿哲维唐，长发其祥。帝命斯祐，王业克昌。配天载德，就日重光。本支百代，申锡无疆。
适来世上岂缘名，适去人间岂为情。古寺山中几日到，高松月下一僧行。云阴鸟道苔方合，雪映龙潭水更清。法主欲归须有说，门人流泪厌浮生。
九朵碧芙蕖，王维图未图。层层皆有瀑，一一合吾居。雨歇如争出，霜严不例枯。世犹多事在，为尔久踌躇。
紫府开樽召众宾，更令妖艳舞红裀。曲终独向筵前立，满眼春光射主人。
公子申敬爱，携朋玩物华。人是平阳客，地即石崇家。水文生旧浦，风色满新花。日暮连归骑，长川照晚霞。
水路东连楚，人烟北接巴。山光围一郡，江月照千家。庭树纯栽橘，园畦半种茶。梦魂知忆处，无夜不京华。
两两黄鹂色似金，袅枝啼露动芳音。春来幸自长如线，可惜牵缠荡子心。
国使翻翻随斾旌，陇西岐路足荒城。毡裘牧马胡雏小，日暮蕃歌三两声。
翩翩兮朱鹭，来泛春塘栖绿树。羽毛如翦色如染，远飞欲下双翅敛。避人引子入深壍，动处水纹开滟滟。谁知豪家网尔躯，不如饮啄江海隅。
末秋云木轻，莲折晚香清。雨下侵苔色，云凉出浪声。叠帆依岸尽，微照夹堤明。渡吏已头白，遥知客姓名。
大道从来属自然，空堂寂坐守机关。三田宝，镇长存，赤帝分明坐广寒。
朱门长不闭，亲友恣相过。年今将半百，不乐复如何。
桐江秋信早，忆在故山时。静夜风鸣磬，无人竹扫墀。猿来触净水，鸟下啄寒棃。可即关吾事，归心自有期。
堦下双梅树，春来画不成。晚时花未落，阴处叶难生。摘子防人到，攀枝畏鸟惊。风光先占得，桃李莫相轻。
青苔故里怀恩地，白发新生抱病身。涕泪虽多无哭处，永宁门馆属他人。
孝享云毕，惟彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
一战平畴五字劳，昼归乡去锦为袍。大鹏出海翎犹湿，骏马辞天气正豪。九子旧山增秀绝，二南新格变风骚。由来稽古符公道，平地丹梯甲乙高。
巴山楚水凄凉地，二十三年弃置身。怀旧空吟闻篴赋，到乡翻似烂柯人。沈舟侧畔千帆过，病树前头万木春。今日听君歌一曲，暂凭杯酒长精神。
已得归乡里，逍遥一外臣。那随流水去，不待镜湖春。雪里登山屐，林间漉酒巾。空余道士观，谁是学仙人。
至览如日月，今时即古时。发如边草白，谁念射声□。好鸟挨花落，清风出院迟。知音郭有道，始为一吟之。
兵行次，蛇赤忌逢之。慎备前程来勒战，训兵激赏布恩威，厚薄勿偏亏。
令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
江上宣城郡，孤舟远到时。云林谢家宅，山水敬亭祠。纲纪多闲日，观游得赋诗。都门且尽醉，此别数年期。
莫怪出门先骤马，暮年常怨看花迟。可怜尽日春山下，似雪如云一万枝。
垂拱开成化，愔愔雅乐全。千官方就日，四海忽无天。尧舜非传子，殷周但卜年。圣功青史外，刊石在陵前。
鲁史蜀琴旁，陶然举一觞。夕阳明岛屿，秋水浅池塘。世乱怜官替，家贫值岁荒。前峰亦曾宿，知有辟寒方。
苏台踪迹在，旷望向江滨。往事谁堪问，连空草自春。花疑西子脸，涛想伍胥神。吟尽情难尽，斜阳照路尘。
东林一泉出，复与远公期。石浅寒流处，山空夜落时。梦闲闻细响，虑澹对清漪。动静皆无意，唯应达者知。
归来卧青山，常梦游清都。漆园有傲吏，惠好在招呼。书幌神仙箓，画屏山海图。酌霞复对此，宛似入蓬壶。
白草黄云塞上秋，曾随骠骑出幷州。辘轳剑折虬髯白，转战功多独不侯。
常灌马，黄柏与黄连。升麻大黄山栀子，胡盐青黛郁金仙，等分勿令偏。
寄家临禹穴，乘传出秦关。霜落橘满地，潮来帆近山。相门宾益贵，水国事多闲。晨省高堂后，余欢杯酒间。
自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
云惨烟愁苑路斜，路傍丘冢尽宫娃。茂陵不是同归处，空寄香魂著野花。
万里边城地，三春杨柳节。叶似镜中眉，花如关外雪。征人远乡思，倡妇高楼别。不忍掷年华，含情寄攀折。
贾生年尚少，华发近相侵。不是流光促，因缘别恨深。怜君成苦调，感我独长吟。岂料清秋日，星星共映簪。
花宫仙梵远微微，月隐高城钟漏稀。夜动霜林惊落叶，晓闻天籁发清机。萧条已入寒空静，飒沓仍随秋雨飞。始觉浮生无住着，顿令心地欲皈依。
北堂未安寝，西园聊骋望。玉户照罗帏，珠轩明绮障。别客长安道，思妇高楼上。所愿君莫违，清风时可访。
仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
月头支给买花钱，满殿宫人近数千。遇着唱名多不语，含羞走过御床前。
春入横塘摇浅浪，花落小园空惆怅。此情谁信为狂夫，恨翠愁红流枕上。小玉窗前嗔燕语，红泪滴穿金线缕。雁归不见报郎归，织成锦字封过与。
兵发日，雷向敌军鸣。彼胜我输宜罢战，不然城寨定遭迍，预计不宜征。
我见匠者夸，语默玄妙句。不善本根源，巧布祗园事。
雪下阳关路，人稀陇戍头。封狐犹未翦，边将岂无羞。白草三冬色，黄云万里愁。因思李都尉，毕竟不封侯。
战士说辛勤，书生不忍闻。三边远天子，一命信将军。野火烧人骨，阴风卷阵云。其如禁城里，何以重要勋。
碧油红斾想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。
思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
林上梨花雪压枝，独攀琼艳不胜悲。依前此地逢君处，还是去年今日时。且恋残阳留绮席，莫推红袖诉金卮。腾腾战鼓正多事，须信明朝难重持。
野竹自成径，绕溪三里余。檀栾被层阜，萧瑟荫清渠。日落见林静，风行知谷虚。田家故人少，谁肯共焚鱼。
劝酒论心夜不疲，含情有待问谁思。伫看晴月澄澄影，来照江楼酩酊时。
常怀独往意，此日去朝簪。丹诏荣归骑，清风满故林。诸侯新起敬，遗老重相寻。在处饶山水，堪行慰所心。
腊月凝阴积帝台，豪歌急鼓送寒来。油囊取得天河水，将添上寿万年杯。
醉下高楼醒复登，任从浮薄笑才能。青龙寺里三门上，立为南山不为僧。
天长地阔岭头分，去国离家见白云。洛浦风光何所似，崇山瘴疠不堪闻。南浮涨海人何处？北望衡阳雁几群。
雄鹄衔枝来，雌鹄啄泥归。巢成不生子，大义当乖离。江汉水之大，鹄身鸟之微。更无相逢日，安可相随飞。
万般名利不关身，况待山平海变尘。五月波涛争下峡，满堂金玉为何人。谩夸浮世青云贵，未尽离杯白发新。谁似雨篷篷底客，渚花汀鸟自相亲。
野人于我有何情，半掩柴门向月明。深夜欲眠眠未著，一丛寒木一猿声。
莲峰映敷水，嵩岳压伊河。两处思归久，前贤隐去多。闲身应绝迹，在世幸无他。会向红霞峤，僧龛对薜萝。
已漏风声罢，绳持也不禁。一从经落后，无复有贞心。
雄剑久濩落，夜吟秋风起。不是懒为龙，此非延平水。
江南为客正悲秋，更送吾师古渡头。惆怅不同尘土别，水云踪迹去悠悠。
汉家重东郡，宛彼白马津。黎庶既蕃殖，临之劳近臣。远别初首路，今行方及春。课成应第一，良牧尔当仁。
醉骑白马走空衢，恶少皆称电不如。五凤街头新勒辔，半垂衫袖揖金吾。
几年山里住，已作绿毛身。护气常稀语，存思自见神。养龟同不食，留药任生尘。要问西王母，仙中第几人。
曾于尘里望，此景在烟霄。岩静水声近，山深暑气遥。杖藜青石路，煮茗白云樵。寄语为郎者，谁能访寂寥。
江郡人稀便是村，踏青天气欲黄昏。春愁不破还成醉，衣上泪痕和酒痕。
沈范早知何水部，曹刘不待薛郎中。独当省署开文苑，兼泛沧浪学钓翁。
金祇暮律尽，玉女暝氛归。孕冷随钟彻，飘华逐剑飞。带日浮寒影，乘风进晚威。自有贞筠质，宁将庶草腓。
相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
省中重拜别，兼领寄人书。已念此行远，不应相问疏。子城西并宅，御水北同渠。要取春前到，乘闲候起居。
远梦如水急，白发如草新。归期待春至，春至还送人。
宅上愁云吹不散，桂林诗骨葬云根。满楼山色供邻里，一洞松声付子孙。甘露施衣封泪点，秘书取集印苔痕。吟魂醉魄归何处，御水呜呜夜遶门。
贤哉君子风，讽与古人同。采药楚云里，移家湘水东。星霜秋野阔，雨雹夜山空。早晚相招隐，深耕老此中。
都城连百二，雄险北回环。地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
有儿欲娶妇，须择大家儿。纵使无姿首，终成有礼仪。
路傍一株柳，此路向延州。延州在何处，此路起悠悠。
司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。
暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深春日西。
松菊荒三迳，图书共五车。烹葵邀上客，看竹到贫家。鹊乳先春草，莺啼过落花。自怜黄髪暮，一倍惜年华。
五帝三皇主，萧曹魏邴臣。文章唯返朴，戈甲尽生尘。谏纸应无用，朝纲自有伦。升平不可记，所见是闲人。
云想衣裳花想容，春风拂槛露华浓。若非群玉山头见，会向瑶台月下逢。
鹤鸣先警雁来天，洗竹沾花处处鲜。散彩几当蝉饮际，凝光宜对蚌胎前。朝垂苑草烟犹重，夜滴宫槐月正圆。怵惕与霜同降日，蘋蘩思荐独凄然。
旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
皎洁西楼月未斜，笛声寥亮入东家。却令灯下裁衣妇，误翦同心一半花。
紫烟楼阁碧纱亭，上界诗仙独自行。奇险驱回还寂寞，云山经用始鲜明。藕绡纹缕裁来滑，镜水波涛滤得清。昏思愿因秋露洗，幸容堦下礼先生。
红闲碧霁瑞烟开，锦翅双飞去又回。一种鸟怜名字好，尽缘人恨别离来。暖依牛渚汀莎媚，夕宿龙池禁漏催。相对若教春女见，便须携向凤凰台。
凤阙邻金地，龙旗拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。
化云心兮思淑贞，洞寂灭兮不见人。瑶草芳兮思芬蒀，将奈何兮青春。
孤蝶小徘徊，翩翾粉翅开。并应伤皎洁，频近雪中来。
献岁春犹浅，园林未尽开。雪和新雨落，风带旧寒来。听鸟闻归雁，看花识早梅。生涯知几日，更被一年催。
猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
梨笑清都月，蜂游紫殿春。构脾分部伍，嚼蕊奉君亲。翅羽颇同类，心神固异伦。安知人世里，下有噬人人。
摇落秋天酒易醒，凄凄长似别离情。黄昏倚柱不归去，肠断绿荷风雨声。
离宫路远北原斜，生死恩深不到家。云雨今归何处去，黄鹂飞上野棠花。
皎皎仙家鹤，远留闲宅中。徘徊幽树月，嘹唳小亭风。丞相西园好，池塘野水通。欲将来放此，赏望与宾同。
人说马当波浪险，我经波浪似通衢。大凡君子行藏是，自有龙神卫过湖。
啾啾雀满树，霭霭东坡雨。田家夜无食，水中摘禾黍。
昨夜承恩宿未央，罗衣犹带御衣香。芙蓉帐小云屏暗，杨柳风多水殿凉。
草堂归意背烟萝，黄绶垂腰不奈何。因汝华阳求药物，碧松根下茯苓多。
荣家兼佐幕，叔父似还乡。王粲名虽重，郄超髯未长。鸣桡过夏口，敛笏见浔阳。后夜相思处，中庭月一方。
洛城无事足杯盘，风雪相和岁欲兰。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旗竿。
蹑险入高空，初疑势不穷。又缘千嶂尽，还共七盘同。下辨东流水，平随北去鸿。天然无此道，应免患穷通。
年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，遶篱红杏稀。
爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
林花发岸口，气色动江新。此夜江中月，流光花上春。分明石潭里，宜照浣纱人。
毛羽敛愁翠，黛娇攒艳春。恨容偏落泪，低态定思人。枕上梦随月，扇边歌遶尘。玉钩鸾不住，波浅石磷磷。
烽火照临洮，榆塞马萧萧。先锋秦子弟，大将霍嫖姚。
自得曹溪法，诸经更不看。已降禅侣久，兼作帝师难。夜木侵檐黑，秋灯照雨寒。如何嫌有着，一念在林峦。
泠泠七丝上，静听松风寒。古调虽自爱，今人多不弹。
剃发得时名，僧应别应星。偶题皆有诏，闲论便成经。埽叶寒烧鼎，融冰晓注瓶。长因内斋出，多客叩禅扃。
黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
耳小根一握，头长鼻要宽。能行三百里，解立四蹄攒。
青崖阴兮月磵曲，重幽叠邃兮隐沦躅。草树绵幂兮翠蒙茏，当其无兮庭在中。当无有用兮幂翠庭，神可谷兮道可冥。有幽人兮张素琴，皇徽兮绿水阴，德之愔兮澹多心。
翦项移秦势自雄，布衣还是负深功。寡妻稚女俱堪恨，却把余杯奠蒯通。
腊后年华变，关西驿骑遥。塞鸿连暮雪，江柳动寒条。山水还鄣郡，图书入汉朝。高楼非别处，故使百忧销。
昔人怀井邑，为有挂冠期。顾我飘蓬者，长随泛梗移。越吟因病感，潘鬓入秋悲。北指邯郸道，应无归去期。
苍翠岧峣上碧天，九峰遥落县门前。毫芒映日千重树，涓滴垂空万丈泉。武帝南游曾驻跸，始皇东幸亦祈年。云祠绝迹终难访，唯有猿声到客边。
江上饶奇山，巑罗云水间。风和树色杂，苔古石文斑。巴俗将千溠，湖凡几湾。嬉游竟不尽，乘月泛舟还。
同州隔秋浦，闻吟猛虎词。晨朝来借问，知是谢杨儿。
孰云我轻薄，石头如何唤作玉。孰云我是非，随邪逐恶又争得。古人终不事悠悠，一言道合死即休。岂不见大鹏点翼盖十洲，是何之物鸣啾啾。
楚色笼青草，秋风洗洞庭。夕霏生水寺，初月尽云汀。櫂响来空阔，渔歌发杳冥。欲浮阑下艇，一到斗牛星。
欲雪违胡地，先花别楚云。却过清渭影，高起洞庭群。塞北春阴暮，江南日色曛。伤弓流落羽，行断不堪闻。
拟报平生未杀身，难离门馆起居频。不看匣里钗头古，犹恋机中锦样新。一旦甘为漳岸老，全家却作杜陵人。朝天路在骊山下，专望红旗拜旧尘。
宫殿半山上，人家向下居。古厅眠易魇，老吏语多虚。雨水浇荒竹，溪沙拥废渠。圣朝收外府，皆是九天除。
今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
东山朝日翠屏开，北阙晴空彩仗来。喜遇天文七曜动，少微今夜近三台。
扁舟水淼淼，曲岸复长塘。古寺春山上，登楼忆故乡。云烟横极浦，花木拥回廊。更有思归意，晴明陟上方。
怜尔解临池，渠爷未学诗。老夫何足似，弊宅倘因之。芦笋穿荷叶，菱花罥雁儿。郗公不易胜，莫著外家欺。
岧岧香积凌空翠，天上名花落幽地。老僧相对竟无言，山鸟却呼诸佛字。
高低深浅一阑红，把火殷勤遶露丛。希逸近来成懒病，不能容易向春风。
有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
风满涂山玉蕊稀，赤龙闲卧鹤东飞。紫棃烂尽无人吃，何事韩君去不归。
石榴未拆梅犹小，爱此山花四五株。斜日庭前风袅袅，碧油千片漏红珠。
曾听豪家碧玉歌，云床冰簟落秋河。月临高阁帘无影，风过回廊幕有波。屈指尽随云雨散，满头赢得雪霜多。此时空见清凉影，来伴蛩声咽砌莎。
汝为埋头痴兀兀，爱向无明罗刹窟。再三劝你早修行，是你顽痴心恍惚。不肯信受寒山语，转转倍加业汩汩。直待斩首作两段，方知自身奴贼物。
通灵一颗正金丹，不在天涯地角安。讨论穷经深莫究，登山临水杳无看。光明暗寄希夷顶，赫赤高居混沌端。举世若能知所寓，超凡入圣弗为难。
寒食寻芳游不足，溪亭还醉绿杨烟。谁家花落临流树，数片残红到槛前。
枨枨山响荅琵琶，酒湿青莎肉饲鸦。树叶无声神去后，纸钱灰出木绵花。
去年八月此佳辰，池上闲闲四五人。久行月影愁迷梦，误入华光笑认春。一与清风上芸阁，再期秋雨过龙津。今年此日何由见，蓬户萧条对病身。
帘拂疏香断碧丝，泪衫还滴绣黄鹂。上国献书人不在，凝黛，晚庭又是落红时。春日自长心自促，翻覆，年来年去负前期。应是秦云兼楚雨，留住，向花枝夸说月中枝。
九陌祥烟合，千春瑞月明。宫花将苑柳，先发凤皇城。
昔年专席奉清朝，今日持书即旧僚。珠履会中箫管思，白云归处帝乡遥。巴江暮雨连三峡，剑壁危梁上九霄。岁月不堪相送尽，颓颜更被别离凋。
鹏程三万里，别酒一千锺。好景当三月，春光上国浓。
竹里编茅倚石根，竹茎疏处见前村。闲眠尽日无人到，自有春风为扫门。
寥寂荒垒下，客舍雨微微。门见苔生满，心惭吏到稀。篱花看未发，海燕欲先归。无限堪惆怅，谁家复捣衣。
邻并须来往，借取共交通。急缓相慿仗，人生莫不从。
三世精能举世无，笔端狼籍见功夫。添来势逸阴崖黑，泼处痕轻灌木枯。垂地寒云吞大漠，过江春雨入全吴。兰堂坐久心弥惑，不道山川是画图。
妾貌非倾国，君王忽然宠。南山掌上来，下敌新恩重。后宫多窈窕，日日学新声。一落君王耳，南山又须轻。
世间荏苒萦此身，长望碧山到无因。白鹤徘徊看不去，遥知下有清都人。
借问东园柳，枯来得几年。自无枝叶分，莫怨太阳偏。
古松凌巨塔，修竹映空廊。竟日闻虚籁，深山只此凉。僧真生我静，水淡发茶香。坐久东楼望，钟声振夕阳。
俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
三素霏霏远，盟威凛凛寒。火铃空灭没，星斗晓阑干。佩响流虚殿，炉烟在醮坛。萧寥不可极，骖驾上云端。
少壮从戎马上飞，雪山童子未缁衣。秋山年长头陀处，说我军前射虎归。
岘山自高水自绿，后辈词人心眼俗。鹿门才子不再生，怪景幽奇无管属。
客离孤馆一灯残，牢落星河欲曙天。鸡唱未沈函谷月，雁声新度灞陵烟。浮生已悟庄周蝶，壮志仍输祖逖鞭。何事悠悠策羸马，此中辛苦过流年。
夕阳秋草上，去马弟兄看。年少初辞阙，时危远效官。山行独夜雨，旅宿二陵寒。诗兴生何处，嵩阳羽客坛。
青衣报平旦，呼我起盥栉。今早天气寒，郎君应不出。又无宾客至，何以销闲日。已向微阳前，煖酒开诗帙。
丞相过邦牧，清弦送羽觞。高情同客醉，子夜为人长。斜汉这过斗，寒云正护霜。新安江自绿，明主待惟良。
矜严标格绝嫌猜，嗔怒虽逢笑靥开。小雁斜侵眉柳去，媚霞横接眼波来。鬓垂香颈云遮藕，粉著兰胸雪压梅。莫道风流无宋玉，好将心力事妆台。
一櫂春风一叶舟，一纶茧缕一轻钩。花满渚，酒满瓯，万顷波中得自由。
讼堂寂寂对烟霞，五柳门前聚晓鸦。流水声中视公事，寒山影里见人家。观风竞美新为政，计日还知旧触邪。可惜陶潜无限酒，不逢篱菊正开花。
莺啼燕语芳菲节，瑞庭花发。昔时欢宴歌声揭，管弦清越。自从陵谷追游歇，画梁尘黦。伤心一片如珪月，闲锁宫阙。
风带巢熊拗树声，老僧相引入云行。半陂新路畬才了，一谷寒烟烧不成。
新鹰初放兔犹肥，白日君王在内稀。薄暮千门临欲锁，红妆飞骑向前归。
道死如枯木，波涛岂更违。时人虽不顾，能歇海盲龟。
苍苍岘亭路，腊月汉阳春。带雪半山寺，行沙隔水人。王祥因就宦，莱子不违亲。正恨殊乡别，千条楚柳新。
正怀何谢俯长流，更览余封识嵊州。树色老依官舍晚，溪声凉傍客衣秋。南岩气爽横郛郭，天姥云晴拂寺楼。日暮不堪还上马，蓼花风起路悠悠。
苔至滑兮石无踪，道不可得，仙不可逢。傥赐一丸生羽翼，愿轻举于三峰。
窣堵凝然镇梵宫，举头层级在云中。金棺舍利藏何处？铎绕危檐声撼风。
前心奈兵阻，悔作豫章分。芳草未归日，故人多是坟。帆行出岫雨，马践过江云。此地一樽酒，当时皆以文。
自是东西客，逢人又送人。不应相见老，只是别离频。度日还知暮，平生未识春。傥无迁谷分，归去养天真。
北阙彤云掩曙霞，东风吹雪舞仙家。琼章定少千人和，银树长芳六出花。
杜甫天材颇绝伦，每寻诗卷似情亲。怜渠直道当时语，不着心源傍古人。
平津东阁在，别是竹林期。万叶秋声里，千家落照时。门随深巷静，窗过远钟迟。客位苔生处，依然又赋诗。
三代卢龙将相家，五分符竹到天涯。瘴山江上重相见，醉里同看豆蔲花。
屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
先生双鬓华，深谷卧云霞。不伐有巢树，多移无主花。石泉春酿酒，松火夜煎茶。因问山中事，如君有几家。
春意竟相妒，杏花应最娇。红轻欲愁杀，粉薄似啼消。愿作年华梦，翩翩遶此条。
昔日征黄绮，余惭在凤池。今来招隐士，恨不见琼枝。
不住东林寺，云泉处处行。近臣那得识，禅客本无名。
燕语春泥堕锦筵，情愁无意整花钿。寒闺欹枕不成梦，香炷金炉自袅烟。
大石岭南梅欲发，南陵陂上雪初飞。苦无酒解愁成阵，又附兰桡向秭归。
城营内，鼓打不多鸣。一丈高悬并九尺，都虞副将验槌声，七拜解妖精。
社稷苍生计必安，蛮夷杂种错相干。周宣汉武今王是，孝子忠臣后代看。
三千里外一微臣，二十年来任运身。今日忽蒙天子召，自惭惊动国中人。
宫鸦叫赤光，潮声入宫宫影凉。火华啼露卷横塘，金堤四合宛柔扬。美人荷裙芙蓉妆，柔荑萦雾櫂龙航。采莲一声歌态长，青丝结眼捕鸳鸯。
流落复蹉跎，交亲半逝波。谋生非不切，言命欲如何。故楚春田废，穷巴瘴雨多。引人乡泪尽，夜夜竹枝歌。
古僧精进者，师复是谁流。道贵行无我，禅难说到头。汲泉羸鹤立，拥褐老猿愁。曾住深山院，何如此院幽。
隐士遁人间，多向山中眠。青萝疏麓麓，碧涧响联联。腾腾且安乐，悠悠自清闲。免有染世事，心静如白莲。
驿西斜日满窗前，独凭秋栏思渺绵。数尺断蓬惭故国，一轮清镜泣流年。已知世事真徒尔，纵有心期亦偶然。空愧荀家好兄弟，雁来鱼去是因缘。
绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
吟尽三更未着题，竹风松雨共凄凄。此时若有人来听，始觉巴猿不解啼。
空门寂寂淡吾身，溪雨微微洗客尘。卧向白云情未尽，任他黄鸟醉芳春。
清瘦形容八十余，匏悬篱落似村居。劝师莫羡人间有，幸是元无免破除。
天惟佑德，辟乃奉天。交感斯在，昭事罔愆。岁功已就，王道无偏。于焉报本，是用告虔。
谪居为别倍伤情，何事从戎独远行。千里按图收故地，三军罢战及春耕。江天渺渺鸿初去，漳水悠悠草欲生。莫学仲连逃海上，田单空愧取聊城。
笾豆簠簋，黍稷非馨。懿兹彝器，厥德惟明。金石匏革，以和以平。繇此无体，期乎永宁。
金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舃，犹在阜乡亭。
好鸟疑敲磬，风蝉认轧筝。修篁与嘉树，偏倚半岩生。
独归西掖去，难接后尘游。向日三千里，朝天十二楼。路看新柳夕，家对旧山秋。惆怅离心远，沧江空自流。
石沈辽海阔，剑别楚山长。会合知无日，离心满夕阳。
画船花舫总新妆，进入池心近岛傍。松柏楼窗楠木板，暖风吹过一团香。
老住香山初到夜，秋逢白月正圆时。从今便是家山月，试问清光知不知。
九曲黄河万里沙，浪淘风簸自天涯。如今直上银河去，同到牵牛织女家。
四郭青山处处同，客怀无计荅秋风。数家茅屋清溪上，千树蝉声落日中。
玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
蜀国僧吹芦一枝，陇西游客泪先垂。至今留得新声在，却为中原人不知。
青阳御紫微，白云下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
独在御楼南畔住，生涯还似旧时贫。全无竹可侵行迳，一半花犹属别人。吟处不妨嫌鼓闹，眼前唯称与僧邻。近来渐觉青莎巷，车马过从已有尘。
五月行将近，三年客未回。梦成千里去，酒醒百忧来。晚暮时看槿，悲酸不食梅。空将白团扇，从寄复裴回。
相思只恨难相见，相见还愁却别君。愿得化为松上鹤，一双飞去入行云。
十二山晴花尽开，楚宫双阙对阳台。细腰争舞君沈醉，白日秦兵天上来。
老逼教垂白，官科遣着绯。形骸虽有累，方寸却无机。遇酒多先醉，逢山爱晚归。沙鸥不知我，犹被隼旟飞。
闻君为汉将，虏骑罢南侵。出塞清沙漠，还家拜羽林。风霜臣节苦，岁月主恩深。为语西河使，知余报国心。
海鸟知天风，窜身鲁门东。临觞不能饮，矫翼思凌空。钟鼓不为乐，烟霜谁与同。归飞未忍去，流泪谢鸳鸿。
神女向高唐，巫山下夕阳。裴回作行雨，婉娈逐荆王。电影江前落，雷声峡外长。霁云无处所，台馆晓苍苍。
白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
少插花枝少下筹，须防女伴妒风流。坐中若打占相令，除却尚书莫点头。
袈裟出尘外，山径几盘缘。人到白云树，鹤沈青草田。龛泉朝请盥，松籁夜和禅。自昔闻多学，逍遥注一篇。
夏满律当清，无中景自生。移松不避远，取石亦亲行。经案离时少，绳床着处平。若将林下比，应只欠泉声。
野雀空城饥，交交复飞飞。勿怪官仓粟，官仓无空时。
猛将气，龙虎两两连。挂翳蔽天兼掠地，蔓瓜盖路覆平川，坚守莫争先。
地阔分吴塞，枫高映楚天。曲塘春尽雨，方响夜深船。行纪添新梦，羇愁甚往年。何时京洛路，马上见人烟。
宫殿余基长草花，景阳宫树噪村鸦。云屯雉堞依然在，空绕渔樵四五家。
燕语曾来客，花催欲别人。莫愁春又过，看着又新春。
行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
骊山绝望幸，花萼罢登临。地下无朝烛，人间有赐金。鼎湖龙去远，银海雁飞深。万岁蓬莱日，长悬旧羽林。
早知皆是自拘囚，不学因循到白头。汝既出家还扰扰，何人更得死前休。
千里长江皆渡马，十年养士得何人。翻忆潘郎章奏内，愔愔日暮好沾巾。百骸同草木，万象入心灵。
莫羡仙家有上真，仙家暂谪亦千春。月中桂树高多少，试问西河斫树人。
不须攻人恶，何用伐己善。行之则可行，卷之则可卷。禄厚忧积大，言深虑交浅。闻兹若念兹，小子当自见。
幻人兴幻幻轮围，幻业能招幻所治。不了幻生诸幻苦，觉知如幻幻无为。
道记开中箓，真官表上清。焚香三鸟至，炼药九仙成。天上灵书下，空中妙伎迎。迎来出烟雾，渺渺戏蓬瀛。
倬彼我系，出自有周。分疆锡社，派别支流。居卫仕宋，臣嬴相刘。廼武廼文，或公或侯。
忍辱收珍宝，嗔●捐福田。高心难见佛，下意得生天。
师归旧山去，此别已凄然。灯影秋江寺，篷声夜雨船。鸥飞吴市外，麟卧晋陵前。若到东林社，谁人更问禅。
宦情斗擞随尘去，乡思销磨逐日无。唯拟腾腾作闲事，遮渠不道使君愚。
孤城永巷时相见，衰柳闲门日半斜。欲送近臣朝魏阙，犹怜残菊在陶家。
寻常诗思巧如春，又喜幽亭蕙草新。本是馨香比君子，遶栏今更为何人。
秋入江天河汉清，迢迢钟漏出孤城。金波千里别来夜，玉箸两行流到明。若在人间须有恨，除非禅伴始无情。人间谁有□□□，聚散自然惆怅生。
七泽兰芳千里春，潇湘花落石磷磷。有时浪白微风起，坐钓藤阴不见人。
严妆垂玉箸，妙舞对清风。无复君王顾，春来起渐慵。
青山一坐万缘休，努力应须与古俦。散诞襟怀因绝趣，消疏活计为无求。花明小砌和春月，松暗前轩带雨秋。景像自开还自合，怡然何必更忘忧。
陶令八十日，长歌归去来。故人建昌宰，借问几时回。风落吴江雪，纷纷入酒杯。山翁今已醉，舞袖为君开。
千里入黄云，羁愁日日新。疏钟关路晓，远雨塞山春。南眺有归雁，北来无故人。却思陪宴处，回望与天邻。
中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
长房回到葛陂中，人已登真竹化龙。莫道神仙难顿学，嵇生自是不遭逢。
渐入云峰里，愁看驿路闲。乱鸦投落日，疲马向空山。且喜怜非罪，何心恋末班。天南一万里，谁料得生还。
几转到青山，数重度流水。秦人入云去，知向桃源里。
后主忘家不悔，江南异代长春。今日景阳台上，闲人何用伤神。
萧散弓惊雁，分飞剑化龙。悠悠天地内，不死会相逢。
行旅本同愁，黔吴复阻修。半年方中路，穷节到孤舟。夕霭垂阴野，晨光动积流。家山一夜梦，便是昔年游。
旧国无家访，临歧亦羡归。途经百战后，客过二陵稀。秋草通征骑，寒城背落晖。行当蒙顾问，吴楚岁频饥。
何处深春好，春深万乘家。宫门皆映柳，辇路尽穿花。池色连天汉，城形象帝车。旌旗暖风里，猎猎向西斜。
窗开自真宰，四达见苍涯。苔染浑成绮，云漫便当纱。棂中空吐月，扉际不扃霞。未会通何处，应怜玉女家。
谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。
檐前白日应可惜，篱下黄花为谁有。行子迎霜未授衣，主人得钱始沽酒。苏秦憔悴人多厌，蔡泽栖迟世看丑。纵使登高只断肠，不如独坐空搔首。
乘春祓禊逐风光，扈跸陪銮渭渚傍。还笑当时水滨老，衰年八十待文王。
赐酒盈杯谁共持，宫花满把独相思。相思只傍花边立，尽日吟君咏菊诗。
秋来无骨肥，鹰犬遍原野。草中三穴无处藏，何况平田无穴者。
暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。
龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。
黄昏戌，把火寻牛是底物。素躰相呈却道非，奴郎不弁谁受屈。
昨夜凤池头，今夜蓝溪口。明月本无心，行人自回首。新秋松影下，半夜钟声后。清影不宜昏，聊将茶代酒。
我行逢日暮，弭櫂独维舟。水雾一边起，风林两岸秋。山阴黑断碛，月影素寒流。故乡千里外，何以慰羁愁。
柳州柳刺史，种柳柳江边。柳管依然在，千秋柳拂天。
北伐虽全赵，东归不王秦。空歌拔山力，羞作渡江人。
梁苑城西二十里，一渠春水柳千条。若为此路今重过，十五年前旧板桥。曾共玉颜桥上别，不知消息到今朝。
丽日照残春，初晴草木新。床前磨镜客，树下灌园人。五马惊穷巷，双童逐老身。中厨办麤饭，当恕阮家贫。
力取诚多难，天亡路亦穷。有心裁帐下，无面到江东。命厄留骓处，年销逐鹿中。汉家神器在，须废拔山功。
今逢石上生，本自波中有。红艳秋风里，谁怜众芳后。
藏头不复见时人，爱此云山奉养真。露色点衣孤屿晓，花枝妨帽小园春。时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
夜醉长沙酒，晓行湘水春。岸花飞送客，樯燕语留人。贾傅才未有，褚公书绝伦。高名前后事，回首一伤神。
习读在前生，僧谈足可明。还家虽解喜，登第未知荣。时果曾霑赐，春闱不挂情。灯前犹恶睡，寤语读书声。
有弟有弟在远方，三人各瘦何人强。生别展转不相见，胡尘暗天道路长。东飞驾鹅后鹙鸧，安得送我置汝旁。鸣呼三歌兮歌三发，汝归何处收兄骨。
峭壁猿啼采处深，一枝奇异出孤岑。感师千里寄来意，发我片云归去心。窗外冷敲檐冻折，溪边闲点戏鱼沉。他年必藉相携力，蹇步犹能返故林。
路遶秋塘首独搔，背群燕雁正呼号。故关何处重相失，碧落有云终自高。旅宿去缄他日恨，单飞谁见此生劳。行衣湿尽千山雪，肠断金笼好羽毛。
身没碧峰里，门人改葬期。买山寻主远，垒塔化人迟。鬼火穿空院，秋萤入素帷。黄昏溪路上，闻哭竺干师。
河鼓灵旗动，嫦娥破镜斜。满空天是幕，徐转斗为车。机罢犹安石，桥成不碍槎。谁知观津女，竟夕望云涯。
归蜀拟从巫峡过，何时得入旧房禅。寺中来后谁身化，起塔栽松向野田。
满目笙歌一段空，万般离恨总随风。多情为谢残阳意，与展晴霞片片红。
垂柳暗如烟，飞花飘似霰。夫居离妇州，妇住思夫县。各在天一涯，何时得相见？寄语明月楼，莫贮双飞燕。
远色岳阳楼，湘帆数片愁。竹风山上路，沙月水中洲。力学桑田废，思归鬓髪秋。功名如不立，岂易狎汀鸥。
澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
临阵次，风起四维间。兵近塞边先备敌，更从豹尾撃黄幡。杀敌不为难。
身着白衣头似雪，时时醉立小楼中。路人回顾应相怪，十一年来见此翁。
樱桃花下会亲贤，风远铜乌转露盘。蝶下粉墙梅乍坼，蚁浮金斝酒难干。云和缓奏泉声咽，珠箔低垂水影寒。狂简斐然吟咏足，却邀群彦重吟看。
桂阳新命下彤墀，彩服行当欲雪时。登第已闻传祢赋，问安犹听讲韩诗。竹人临水迎符节，风母穿云避信旗。无限湘中悼骚恨，凭君此去谢江蓠。
春草萋萋春水绿，野棠开尽飘香玉。绣岭宫前鹤发人，犹唱开元太平曲。
汲井向新月，分流入众芳。湿花低桂影，翻叶静泉光。露下添余润，蜂惊引暗香。寄言养生客，来此共提筐。
烟水蒙蒙接板桥，数年经历驻征桡。醉凭危槛波千顷，愁倚长亭柳万条。别后故人冠獬豸，病来知己赏鹪鹩。清流夹宅千家住，会向闲乘一信潮。
粝食拥败絮，苦吟吟过冬。稍寒人却健，太饱事多慵。树老生烟薄，墙阴贮雪重。安能只如此，公道会相容。
衡阳多道里，弱羽复哀音。还塞知何日，惊弦乱此心。夜阴前侣远，秋冷后湖深。独立汀洲意，宁知霜霰侵。
作尉孜孜更寒苦，操心至癖不为清。虽将剑鹤支残债，犹有歌篇取盛名。尽拟勤求为弟子，皆将疑义问先生。与君相识因儒术，岁月弥多别有情。
独受主恩归，当朝似者稀。玉壶分御酒，金殿赐春衣。拂席流莺醉，鸣鞭骏马肥。满台簪白笔，捧手恋清辉。
邃岩乔木夏藏寒，床下云溪枕上看。台殿渐多山更重，却令飞去即应难。
远迹都如雁，南行又北回。老僧犹记得，往岁已曾来。话遍名山境，烧残黑栎灰。无因伴师往，归思在天台。
年年镊鬓到花飘，依旧花繁鬓易凋。撩乱一场人更恨，春风谁道胜轻飙。
东西南北留踪迹，纵意风狂到处觅。朝朝暮暮去寻人，及至人寻还不识。
船上齐桡乐，湖心泛月归。白鸥闲不去，争拂酒筵飞。
二远相知是昔年，此身长寄礼香烟。绿芜风晚水边寺，清磬月高林下禅。台殿虚窗山翠入，梧桐疏叶露光悬。西峰话别又须去，终日关山在马前。
楼上风流庾使君，笙歌曾醉此中闻。目前已是陵阳路，回首丛山满眼云。
高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
一缾铸金成，一缾埏泥出。二缾任君看，那个缾牢实。欲知缾有二，须知业非一。将此验生因，修行在今日。
前人心里怯，干唤愧曹长。纸笔见续到，仍送一缣箱。钱多早发遣，物少被颉颃。解写除却名，楷赤将头放。
翠微寺本翠微宫，楼阁亭台几十重。天子不来僧又去，樵夫时倒一株松。
丁亥余，吴分好安居。高低通见熟，荒歉在洪庐。泗城皆厄难，燕楚最荒虚。岁中虽薄稔，灾水在春初。
凭高多是偶汍澜，红叶何堪照病颜。万叠云山供远恨，一轩风物送秋寒。背琴鹤客归松径，横笛牛童卧蓼滩。独倚郡楼无限意，夕阳西去水东还。
绿蔓映双扉，循墙一径微。雨多庭果烂，稻熟渚禽肥。酿酒迎新社，遥砧送暮晖。
定谥芳声远，移封大国新。巽宫尊长女，台室属良人。河汉重泉夜，梧桐半树春。龙轜非厌翟，还辗禁城尘。
帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，祗为从龙直上天。
可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，凋伤感所思。
忆昔与吾师，山中静论时。总无方是法，难得始为诗。冻犬眠干叶，饥禽啄病梨。他年白莲社，犹许重相期。
开阁锦城中，余闲访梵宫。九层连昼景，万象写秋空。天半将身到，江长与海通。提携出尘土，曾是穆清风。
风含远思翛翛晚，日照高情的的秋。何事满江惆怅水，年年无语向东流。
旦逐刘伶去，宵随毕卓眠。不应长卖卜，须得杖头钱。
望苑长为客，商山遂不归。谁怜北陵井，未息汉阴机。
低眼邹公妻，邯郸杜生母。二人同老少，一种好面首。昨日会客场，恶衣排在后。只为著破裙，吃他残。
多君相门女，学道爱神仙。素手掬青霭，罗衣曳紫烟。一往屏风叠，乘鸾着玉鞭。
武昌山下蜀江东，重向仙舟见葛洪。又得案前亲礼拜，大罗天诀玉函封。
忘朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
粟金腰带象牙锥，散插红翎玉突枝。旋猎一边还引马，归来鸡兔遶鞍垂。
故城门外春日斜，故城门里无人家。市朝欲认不知处，漠漠野田空草花。
回波尔时佺期，流向岭外生归。身名已蒙齿录，袍笏未复牙绯。
人事飘如一炷烟，且须求佛与求仙。丰年甲子春无雨，良夜庚申夏足眠。颜氏岂嫌瓢里饮，孟光非取镜中妍。平生生计何为者，三迳苍苔十亩田。
退身何所食，败力不能闲。种稻耕白水，负薪斫青山。众听喜巴唱，独醒愁楚颜。日莫静归时，幽幽扣松关。
能□得从军，清嬴□□□。绮罗徒满目，山水不离心。暂别愁花老，相思倚竹阴。家贫无以养，未可话抽簪。
火山五月行人少，看君马去疾如鸟。都护行营太白西，角声一动胡天晓。
殿前明日中和节，连夜琼林散舞衣。传报所司分蜡烛，监开金锁放人归。
江汉山重阻，风云地一隅。年年非故物，处处是穷途。丧乱秦公子，悲凉楚大夫。平生心已折，行路日荒芜。
京兆归何处，章台空暮尘。可怜鸾镜下，哭杀画眉人。
长空秋雨歇，睡起觉精神。看水看山坐，无名无利身。偈吟诸祖意，茶碾去年春。此外谁相识，孤云到砌频。
天涯憔悴身，一望一霑巾。在处有芳草，满城无故人。怀才皆得路，失计自伤春。清镜不能照，鬓毛愁更新。
自入华山居，关东相见疏。瓢中谁寄酒，叶上我留书。巢鸟寒栖尽，潭泉暮冻余。长闻得药力，此说又何如。
晴山碍目横天，绿叠君王马前。銮辂西巡蜀国，龙颜东望秦川。曲江魂断芳草，妃子愁凝暮烟。长笛此时吹罢，何言独为婵娟。
造化有功力，平分归笔端。溪如冰后听，山似烧来看。立意雪髯出，支颐烟汗干。世间从尔后，应觉致名难。
伏波恩行动南夷，交趾喧传四瑞诗。燕鼠孕灵褒上德，龟莲增耀荅无私。回翔雪侣窥檐处，照映红巢出水时。尽写流传在轩槛，嘉祥从此百年知。
白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
蓬莱院闭天台女，画堂昼寝无人语。抛枕翠云光，绣衣闻异香。潜来珠锁动，惊觉鸳鸯梦。慢脸笑盈盈，相看无限情。
百尺仙梯倚阁边，内人争下掷金钱。风来竞看铜乌转，遥指朱干在半天。
地祇逃秀境，神化或殷雷。裂汉娲补合，高峰剑跃开。即今新定业，何世不遗才。若是浮名道，须言有祸胎。
楚隔乾坤远，难招病客魂。诗名惟我共，世事与谁论。北阙更新主，南星落故园。定知相见日，烂漫倒芳尊。
流莺飘荡复参差，渡陌临流不自持。巧啭岂能无本意，良辰未必有佳期。风朝露夜阴晴里，万户千门开闭时。
青门聊极望，何事久离群。芳草失归路，故乡空暮云。信回陵树老，梦断灞流分。兄弟正南北，鸿声堪独闻。
可致清川广，难量利物功。涓流此山下，谁识去无穷。
尘土无因狎隐沦，青山一望每伤神。可能前岭空乔木，应有怀才抱器人。
政成何用满三年，上界群仙待谪仙。便赴新恩归紫禁，还从旧路上青天。笙歌怨咽当离席，更漏丁东在画船。必恐驻班留立位，前程一步是炉烟。
还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春鬬尽，强敌愿君知。
流水遶双岛，碧溪相并深。浮花拥曲处，远影落中心。闲鹭久独立，曝龟惊复沈。蘋风有时起，满谷箫韶音。
樱桃花下送君时，一寸春心逐折枝。别后相思最多处，千株万片绕林垂。
几年江海烟霞，乘醉一到京华。已觉不嫌羊酪，谁能长守兔罝。脱巾偏招相国，逢竹便认吾家。各在芸台阁里，烦君日日登车。
星一个，无尾赤兼青。直下落来营寨上，急须迁去别为营，此地定无成。
缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻。那知年长多情后，重凭栏干一独吟。
吟去望双旌，沧洲晚气清。遥分高岳色，乱出远蝉声。楚霁云连寺，湘寒浪浸城。孤猿不可听，一听白髭生。
伛偻山夫发似丝，松间石上坐多时。瓢饮不曾看酒肆，世人空笑亦何为。
寒更玉漏催，晓色御前开。泱漭云阴积，氤氲风雪回。山知银作瓮，宫见璧成台。欲验丰年象，飘摇仙藻来。
朱丝弦底燕泉急，燕将云孙白日弹。嬴氏归山陵已掘，声声犹带发冲冠。
鸦翎羽箭山桑弓，仰天射落衔芦鸿。麻衣黑肥冲北风，带酒日晚歌田中。男儿屈穷心不穷，枯荣不等嗔天公。寒风又变为春柳，条条看即烟蒙蒙。
登唐科第语唐音，望日初生忆故林。鲛室夜眠阴火冷，蜃楼朝泊晓霞深。风高一叶飞鱼背，潮净三山出海心。想把文章合夷乐，蟠桃花里醉人参。
长安千万蹊，迷者自多迷。直性身难达，良时日易低。环檐消旧雪，晴气满春泥。那得同君去，逢峰苦爱齐。
闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
戏水源头指旧踪，当时一笑也难逢。红儿若为回桃脸，岂比连催举五烽。
坦腹江亭暖，长吟野望时。水流心不竞，云在意俱迟。寂寂春将晚，欣欣物自私。故林归未得，排闷强裁诗。
露井桃花发，双双燕并飞。美人姿态里，春色上罗衣。自爱频开镜，时羞欲掩扉。心知行路客，遥惹五香归。
乔岩簇冷烟，幽径上寒天。下瞰峨眉岭，上窥华岳巅。驱驰非取乐，按幸为忧边。此去如登陟，歌楼路几千。
三教之中儒最尊，止戈为武武尊文。吾今尚自披蓑笠，你等何须读典坟。释氏宝楼侵碧汉，道家宫殿拂青云。若教颜闵英灵在，终不羞他李老君。
虞帝南游不复还，翠蛾幽怨水云间。昨夜月明湘浦宿，闺中珂珮度空山。
寒食将吾族，相随过石溪。冢花沾酒落，林鸟学人啼。白水穿芜疾，新霞出雾低。不堪回首望，家在赤松西。
夜静群动息，时闻隔林犬。却忆山中时，人家涧西远。羡君明发去，采蕨轻轩冕。
远闻天子似羲皇，偶舍渔乡入帝乡。五等列侯无故旧，一枝仙桂有风霜。灯欹短焰烧离鬓，漏转寒更滴旅肠。归计未知身已老，九衢双阙夜苍苍。
庾信文章老更成，凌云健笔意纵横。今人嗤点流传赋，不觉前贤畏后生。
年满七十七，老去是今日。任性自浮沉，两手攀屈膝。
景物诗人见即夸，岂怜高韵说红茶。牡丹枉用三春力，开得方知不是花。
凉风飒庭户，渐疑华发侵。已经杨柳谢，犹听蟪蛄吟。雨助滩声出，云连野色深。鹡鸰今在远，年酒共谁斟。
祇愁啼鸟别，恨送古人多。去后看明月，风光处处过。
暮雨朝云几日归，如丝如雾湿人衣。三湘二月春光早，莫逐狂风缭乱飞。
舍下笋穿壁，庭中藤刺檐。地晴丝冉冉，江白草纤纤。
桂州南去与谁同，处处山连水自通。两岸晓霞千里草，半帆斜日一江风。瘴雨欲来枫树黑，火云初起荔枝红。愁君路远销年月，莫滞三湘五岭中。
嫩叶初齐不耐寒，风和时拂玉栏干。君王去日曾攀折，泣雨伤春翠黛残。
淅淅寒流涨浅沙，月明空渚遍芦花。离人偶宿孤村下，永夜闻砧一两家。
金马门开侍从归，御香犹惹赐来衣。晓光满院金鱼冷，红药花擎宿露飞。
松底诗人宅，闲门远岫孤。数家分小径，一水截平芜。竹节偶相对，鸟名多自呼。爱君真静者，欲去又踟蹰。
美人怨何深，含情倚金阁。不嚬复不语，红泪双双落。
舆辇乘人日，登临上凤京。风寻歌曲飏，雪向舞行萦。千官随兴合，万福与时幷。承恩长若此，微贱幸升平。
唯爱图书兼古器，在官犹自未离贫。更闻县去青山近，称与诗人作主人。
南北风烟即异方，连峰危栈倚苍苍。哀猿咽水偏高处，谁不沾衣望故乡。
风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁连官舍，行吟过几层。
故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鹭，亦酹金觞祝帝尧。
不语看芳径，悲春懒独行。向人微月在，报雨早霞生。贫病催年齿，风尘掩姓名。赖逢骢马客，郢曲缓羇情。
劝君五，莫辞念佛多辛苦。思惟长劫生死轮，更向何人求出路。
吾家此弟有何知，多愧君开道业基。不觉裹头成大汉，昨来竹马作童儿。还缘世遇兵戈闹，祗恐身修礼乐迟。及见和诗诗自好，碢公不到更何时。
到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
伏药偏清高，无过采地蕉。不但抽真汞，兼伏石中硝。
拂尘开按匣，何事独颦眉。古调俗不乐，正声君自知。
湘东行人长叹息，十年离家归未得。弊裘羸马苦难行，僮仆饥寒少筋力。君不见床头黄金尽，壮士无颜色。龙蟠泥中未有云，不能生彼升天翼。
喜得近京城，官卑意亦荣。并床欢未定，离室思还生。计拙偷闲住，经过买日行。如无自来分，一驿是遥程。
齐女屏帏失旧容，侍中冠冕有芳踪。翅翻晚鬓寻香露，声引秋丝逐远风。旅馆听时髭欲白，戍楼闻处叶多红。只知送恨添愁事，谁见凌霄羽蜕功。
树叶初成鸟护窠，石榴花里笑声多。众中遗却金钗子，拾得从他要赎么。
天生元气本虚无，红颜长者体如酥。火里变身还火里，仙人得意号玄珠。
秋风已伤骨，更带竹声吹。抱疾关门久，扶羸傍砌时。无生即不可，有死必相随。除却归真觉，何由拟免之。
退浑儿，退浑儿，朔风长在气何衰。万群铁马从奴虏，强弱由人莫叹时。
每日寻兵籍，经年别酒徒。眼疼长不校，肺病且还无。僮仆惊衣窄，亲情觉语麤。几时得归去，依旧作山夫。
伯业随流水，寒芜上古城。长空横海色，断岸落潮声。八极悲扶拄，五湖来止倾。东南天子气，扫地入函京。
云中路杳杳，江畔草萋萋。妾久垂珠泪，君何惜马蹄。边风悲晓角，营月怨春鼙。未道休征战，愁眉又复低。
鹤信虽然到五湖，烟波迢遰路崎岖。玉书分薄花生眼，金鼎功迟雪满须。三秀紫芝劳梦寐，一番红槿恨朝晡。未知朽败凡间骨，中授先生指教无。
剃发多缘是代耕，好闻人死恶人生。祇园说法无高下，尔辈何劳尚世情。
寂寞邛城夜，寒塘对庾楼。蜀关蝉已噪，秦树叶应秋。道路连天远，笙歌到晓愁。不堪分袂后，残月正如钩。
毛女峰当户，日高头未梳。地侵山影扫，叶带露痕书。松径僧寻药，沙泉鹤见鱼。一川风景好，恨不有吾庐。
长乐遥听上苑钟，彩衣称庆桂香浓。陆机始拟夸文赋，不觉云间有士龙。
辘轳金井梧桐晚，几树惊秋，昼雨如愁，百尺虾须上玉钩。琼窗春断双蛾皱，回首边头，欲寄鳞游，九曲寒波不溯流。
诗人甘寂寞，居处遍苍苔。后夜蟾光满，邻家树影来。岂知莲帐好，自爱草堂开。愿答相思意，援毫愧不才。
嗟见世间人，永劫在迷津。不省这个意，修行徒苦辛。
北斗七星高，哥舒夜带刀。至今窥牧马，不敢过临洮。
晴风吹柳絮，新火起厨烟。长江风送客，孤馆雨留人。古岸崩将尽，平沙长未休。不如牛与羊，犹得日暮归。
欹枕听寒更，寒更发还住。一夜千万声，几声到君处。
师名自越彻秦中，秦越难寻师所从。墨迹两般诗一首，香炉峰下似相逢。
阆州城中灵山白，阆州城北玉台碧。松浮欲尽不尽云，江动将崩未崩石。那知根无鬼神会，已觉气与嵩华敌。中原格鬬且未归，应结茅斋看青壁。
佛有一等慈，有人心不知。一切皆平等，贫富总怜伊。富者你莫贪，贫者你莫痴。无贪心自静，无痴意莫思。
晡时申，急急须持净土因。阗健不能懃念佛，一朝虚作世间尘。
乾坤感应始为形，造化元因北户成。日月周旋魂魄合，阴阳交媾结为精。分明一气从金长，认取黄芽自水生。无限虚于尘世里，时人日用不知名。
携残荒草庐，其中烟火蔚。借问群小儿，生来凡几日。门外有三车，迎之不肯出。饱食腹膨脝，个是痴顽物。
垂白方为县，徒知大父雄。山春南去棹，楚夜北飞鸿。叠嶂和云灭，孤城与岭通。谁知持惠花，一境动清风。
楼阁高低树浅深，山光水色暝沈沈。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
美人闭红烛，独作裁新锦。频放剪刀声，夜寒知未寝。
能将一笑使人迷，花艳何须上大堤。疏属便同巫峡路，洛川真是武陵溪。
吟想旧经过，花时奈远何。别来长似见，春梦入关多。
武陵楼上春长早，甘子堂前花落迟。楚乐怪来声竞起，新歌尽是大夫词。
鄱阳胜事闻难比，千里连连是稻畦。山寺去时通水路，郡图开处是诗题。化行应免农人困，庭静惟多野鹤栖。饮罢春明门外别，萧条驿路夕阳低。
城高不可下，永日一登临。曲槛凉飙急，空楼返照深。苇花迷夕棹，梧叶散秋砧。谩作归田赋，蹉跎岁欲阴。
天降神柜草，无过访合穗。烧药实堪夸，不与凡草揆。众草经霜软，此草不憔悴。寒暑不相侵，烧药添智慧。
登桥试长望，望极与天平。际海蒹葭色，终朝凫雁声。近山犹髣髴，远水忽微明。更览诸公作，知高题柱名。
身欲逃名名自随，凤衔丹诏降茅茨。苦节难违天子命，贞心唯有老松知。回看药灶封题密，强入蒲轮引步迟。今日巢由旧冠带，圣朝风化胜尧时。
才请冬赐，又给行装。汉州咫尺，要甚裹粮？绵州物贱，直到益昌。
黥布城隍有感灵，祇缘刘项霸江津。古来庙祝依然在，福荫江壖万万春。
著紫袈裟名已贵，吟红菡萏价兼高。秋风曾忆西游处，门对平湖满白涛。
当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水遶孤城。
家贫不自给，求禄为荒年。调补无高位，卑栖屈此贤。江山欲霜雪，吴楚接风烟。相去诚非远，离心亦渺然。
未识佳人寻桂水，水云先解傍壶觞。笋林次第添斑竹，雏鸟参差护锦囊。乳洞此时连越井，石楼何日到仙乡。如飞似堕皆青壁，画手不强元化强。
闲园多好风，不意在街东。早早诗名远，长长酒性同。竹香新雨后，莺语落花中。莫遣经过少，年光渐觉空。
仲任书卷尽，平君不数充。相逢何以慰？细酌对春风。
面南一片黑，俄起北风颠。浪泼巴陵树，雷烧鹿角田。鱼龙方簸荡，云雨正喧阗。想赭君山日，秦皇怒赫然。
睢阳陷虏日，外绝救兵来。世乱忠臣死，时清明主哀。荒郊春草遍，故垒野花开。欲为将军哭，东流水不回。
曾主鱼书轻刺史，今朝自请左鱼来。青云直上无多地，却要斜飞取势回。
岂为无心求上第，难安帝里为家贫。江南江北闲为客，潮去潮来老却人。两岸雨收莺语柳，一楼风满角吹春。花前不独垂乡泪，曾是朱门寄食身。
馆娃宫畔响廊前，依托吴王养翠烟。剑去国亡台榭毁，却随红树噪秋蝉。
曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。
凤阙轻遮翡翠帷，龙墀遥望麹尘丝。御沟春水柳晖映，狂杀长安年少儿。
有意不在大，湛湛方丈余。荷侧泻清露，萍开见游鱼。每一临此坐，忆归青溪居。
冷病缘草结，脓多疮口寒。乳香幷附子，贴此始应看。
纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
石壁千重树万重，白云斜掩碧芙蓉。昭君溪上年年月，偏照婵娟色最浓。
身病多时又客居，满城亲旧尽相疏。可怜绛县刘明府，犹解频频寄远书。
吾师既续惠休才，况值高秋万象开。吟处远峰横落照，定中黄叶下青苔。双林不见金兰久，丹楚空翻组绣来。闻说近郊寒尚绿，登临应待一追陪。
枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭行役早，深与道相违。
鸳鸯瓦上瞥然声，昼寝宫娥梦里惊。元是我王金弹子，海棠花下打流莺。
玉宇含清露，香笼散轻烟。应当结沈抱，难从兹夕眠。
把君诗卷灯前读，诗尽灯残天未明。眼痛灭灯犹暗坐，逆风吹浪打船声。
前殿临朝罢，长陵合葬归。山川不可望，文物尽成非。阴月霾中道，轩星落太微。空余天子孝，松上景云飞。
身觉省郎在，家须农事归。年深荒草径，老恐失柴扉。
晓游临碧殿，日上望春亭。芳树罗仙仗，晴山展翠屏。
彭泽旧居在，匡庐翠叠前。因思从楚寺，便附入吴船。岸遶春残树，江浮晓霁天。应过虎溪社，伫立想诸贤。
知向辽东去，由来几许愁。破颜君莫怪，娇小不禁羞。
少小学书剑，秦吴多岁年。归来一登眺，陵谷尚依然。岂意餐霞客，溘随朝露先。因之问闾里，把臂几人全。
年来白发欲星星，误却生涯是一经。魏阙望中何日见，商歌奏罢复谁听。孤根独弃惭山木，弱质无成状水萍。今日更须询哲匠，不应休去老岩扃。
莲舟泛锦碛，极目眺江干。沿流渡檝易，逆浪取花难。有雾疑川广，无风见水宽。朝来采摘倦，讵得久盘桓。
进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤遶林。大风将小雅，一字尽千金。
巫山十二峰，皆在碧虚中。回合云藏日，霏微雨带风。猿声寒过水，树色暮连空。愁向高唐望，清秋见楚宫。
叶声落如雨，月色白似霜。夜深方独卧，谁为拂尘床。
下嫁戎庭远，和亲汉礼优。笳声出虏塞，箫曲背秦楼。贵主悲黄鹤，征人怨紫骝。皇情眷亿兆，割念俯怀柔。
出军法，夜与日相殊。彼上有光兼月朗，我军上面暗稀疏，进战决成输。
身轻入宠尽恩私，腰细偏能舞柘枝。一日新妆抛旧样，六宫争画黑烟眉。
庸中佼佼铁铮铮，百万长驱入帝京。首事纵隳三善在，归仁何虑不全生。
众生是佛祖，佛是众生翁。三宝不相离，菩提皆共同。行路易，路易真无作。持经不动口，坐禅终日卧。
城营内，旗鼓自摇鸣。此是天威来助我，十番出战九须赢，上将称其情。
海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。谿山游未厌，琴酌弄晴湾。
衣屦犹同俗，妻儿亦宛然。不餐能累月，无病已多年。是药皆谙性，令人渐信仙。杖头书数卷，荷入翠微烟。
田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。
万里独行无弟子，惟赍筇竹与檀龛。看经更向吴中老，应是山川似剑南。
翡翠屏开绣幄红，谢娥无力晓妆慵，锦帷鸳被宿香浓。微雨小庭春寂寞，燕飞莺语隔帘栊，杏花凝恨倚东风。
满卷玲珑实碎金，展开无不称人心。晓眉歌得白居易，貌卓卢郎更敢寻。
惜与幽人别，停舟对草堂。湖云侵卧位，杉露滴茶床。山月吟时在，池花觉后香。生涯无一物，谁与读书粮。
藓帻翠髯公，存思古观空。晓坛柽叶露，晴圃柳花风。寿已将椿并，碁难见局终。何当与高鹤，飞去海光中。
买人心惆怅，卖人心不安。题诗安瓶上，将与卖人看。
此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。
逸足还同骥，奇毛自偶麟。欲知花迹远，云影入天津。
红豆蔻，紫玫瑰，谢娘家接越王台。一曲乡歌齐抚掌，堪游赏，酒酌螺杯流水上。
病起见闲云，空中聚又分。滞留堪笑我，舒卷不如君。触石终无迹，从风或有闻。仙山足鸾凤，归去自同群。
差着即须行，遣去莫求住。名字石函里，官职天曹注。钱财鬼料量，衣食明分付。进退不由我，何须满优衢。
秋风吹却九皋禽，一片闲云万里心。碧落有情应怅望，青天无路可追寻。来时白雪翎犹短，去日丹砂顶渐深。华表柱头留语后，更无消息到如今。
淡红花帔浅檀蛾，睡脸初开似剪波。坐对珠笼闲理曲，琵琶鹦鹉语相和。
海人无家海里住，采珠役象为岁赋。恶波横天山塞路，未央宫中常满库。
人指南台山与川，大惊喜气异当年。花迎金册非时拆，月对琼杯此夜圆。我爱藏冰从夏结，君怜修竹到冬鲜。殷勤更抱鸣琴抚，为忆秦儿识断弦。
昭昭有唐，天俾万国。列祖应命，四宗顺则。申锡无疆，宗我同德。曾孙继序，享神配极。
离筵罢多酒，起地发寒塘。回首中丞座，驰笺异姓王。燕辞枫树日，雁度麦城霜。空醉山翁酒，遥怜似葛强。
酌酒会临泉水，抱琴好倚长松。南园露葵朝折，东谷黄粱夜舂。
长安城外白云秋，萧索悲风灞水流。因想汉朝离乱日，仲宣从此向荆州。
猿鸣三峡里，行客旧霑裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
天作云与雷，霈然德泽开。东风日本至，白雉越裳来。独弃长沙国，三年未许回。何时入宣室，更问洛阳才。
玉关一自有氛埃，年少从军竟未回。门外尘凝张乐榭，水边香灭按歌台。窗残夜月人何处？帘卷春风燕复来。万里寂寥音信绝，寸心争忍不成灰。
生持节操心，死作坚贞鬼。至今坟上春，草木无花卉。
宫殿沈沈月欲分，昭阳更漏不堪闻。珊瑚枕上千行泪，不是思君是恨君。
烟外桡声远，天涯幽梦回。争知江上客，不是故乡来。
长安落花飞上天，南风引至三殿前。可怜春物亦朝谒，唯我孤吟渭水边。
遗民爱精舍，乘犊入青山。来署高阳里，不遇白衣还。礼贤方化俗，闻风自款关。况子逸群士，栖息蓬蒿间。
旅行宜早发，况复是南归。月影缘山尽，钟声隔浦微。残星萤共失，落叶鸟和飞。去去渡南浦，村中人出稀。
锦缆龙舟万里来，醉乡繁盛忽尘埃。空余两岸千株柳，雨叶风花作恨媒。
落尽红芳春意阑，绿芜空鏁辟疆园。嫦娥断影霜轮冷，帝子无踪泪竹繁。未达东邻还绝想，不劳南浦更销魂。晚来虽共残莺约，争奈风凄又雨昏。
忆共蒲团话夜钟，别来落叶閟行踪。遥知黛色秋常玩，住向灵岩第几峰。
岂知平地似天台，朱户深沈别径开。曳响露蝉穿树去，斜行沙鸟向池来。窗中早月当琴榻，墙上秋山入酒杯。何事此中如世外，应缘羊祜是仙才。
雪岭金河独向东，吴山楚泽意无穷。如今白首乡心尽，万里归程在梦中。
清时无事奏明光，不遣当关报早霜。中禁词臣寻引领，左川归客自回肠。郎君下笔惊鹦鹉，侍女吹笙弄凤凰。空寄大罗天上事，众仙同日咏霓裳。
佳人成古石，藓驳覆花黄。犹有春山杏，枝枝似薄妆。
玉钗空中堕，金钏色已歇。独泣谢春风，秋夜伤明月。
岳寺春深睡起时，虎跑泉畔思迟迟。蜀茶倩个云僧碾，自拾枯松三四枝。
日月交加晓夜奔，昆仑顶上定乾坤。真镜里，实堪论，叆叆红霞晓寂门。
箭利弓调四镇兵，蕃人不敢近东行。沿边千里浑无事，唯见平安火入城。
酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
礼本折慢幢，头奚不至地？有我罪即生，亡功福无比。
佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
澄霁晚流阔，微风吹绿蘋。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
晋祚一倾摧，骄奢去不回。只应荆棘地，犹作绮罗灰。狐兔闲生长，樵苏静往来。踟蹰意无尽，寒日又西颓。
后集寄将何处去，故山迢递在匡庐。旧僧独有云皋在，三二年来不得书。别后道情添几许，老来筋力又何如。来生缘会应非远，彼此年过七十余。
癸丑来，人民定受灾。蓬瀛疫病起，齐鲁厄殃摧。瘟黄灾竞起，门户乏人开。迍蹇仍斯地，桑田又更回。
长安城中月如练，家家此夜持针线。仙裙玉佩空自知，天上人间不相见。长信深阴夜转幽，瑶堦金阁数萤流。班姬此夕愁无限，河汉三更看斗牛。
自平宫中吕太一，收珠南海千余日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。
休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
相访多冲雨，由来德有邻。卷帘繁暑退，湿树一蝉新。道在谁为主，吾衰自有因。祗应江海上，还作狎鸥人。
忆昔万株梨映竹，遇逢黄令醉残春。梨枯竹尽黄令死，今日再来衰病身。
虽因朔风至，不向瑶台侧。唯助苦寒松，偏明后雕色。
风涛几千里，归路半乘舟。此地难相遇，何人更共游。坐经嵩顶夏，行值洛阳秋。到寺安禅夕，江云满石楼。
已收身向园林下，犹寄名于禄仕间。不锻嵇康弥懒静，无金疏傅更贫闲。支分门内余生计，谢绝朝中旧往还。唯是相君忘未得，时思汉水梦巴山。
知见一何高，拭眼避天位。同观洗耳人，千古应无愧。
星眸未放瞥秋毫，频掣金铃试雪毛。会使老拳供口腹，莫辞亲手啖腥臊。穿云自怪身如电，煞兔谁知吻胜刀。可惜忍饥寒日暮，向人鹐断碧丝绦。
令弟与名兄，高才振两京。别序闻鸿燕，离章动鹡鸰。远朋驰翰墨，胜地写丹青。风月相思夜，劳望颍川星。
春日龙池小宴开，岸边亭子号流杯。沈檀刻作神仙女，对捧金尊水上来。
闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。
役役行人事，纷纷碎簿书。功夫两衙尽，留滞七年余。病痛梅天发，亲情海岸疏。因循未归得，不是忆鲈鱼。
锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蘂。阳崖一梦伴云根，仙菌灵芝梦魂里。
久客心易足，主人有余力。如何昨宵梦，到晓家山色。南音入谁耳，曲尽头自白。
铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
曾成赵北归朝计，因拜王门最好官。为郡暂辞双凤阙，全家远过九龙滩。山乡祗有输蕉户，水镇应多养鸭栏。地僻寻常来客少，刺桐花发共谁看。
日乌往返无休息，朝出扶桑暮却回。夜雨旋驱残热去，江风吹送早寒来。才怜饮处飞花片，又见书边聚雪堆。莫恃少年欺白首，须臾还被老相催。
达摩来路远，汝莫辜负佗。子细审思观，忽然悟去好。
拥锡南游去，名香几处焚。别来无远信，多恐在深云。好月曾同步，幽香省共闻。相思不相见，林下叶纷纷。
细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
课惊怖，辰巳卯三辰。无杀相并天马并，用之发课不宜人，虚杀总相亲。
九华深翠落轩楹，迥眺澄江气象明。不遇阴霾孤岫隐，正当寒日众峰呈。坐观风雪销烦思，惜别烟岚驻晓行。得路归山期早诀，夜来潜已告精诚。
旳旳黄金色，□□白玉辉。既能明自□，□用暗中飞。
经苑初成墨沼开，何人林下肯寻来。若非宗测图山后，即是韩康卖药回。溪籁自吟朱鹭曲，沙云还作白鸥媒。唯应地主公田熟，时送君家麹糵材。
有是有非还有虑，无心无迹亦无猜。不平便激风波险，莫向安时稔祸胎。
春色曾看紫陌头，乱红飞尽不禁愁。人情自厌芳华歇，一叶随风落御沟。
其恃爰获，我功我多。阴谍厥图，以究尔讹。雨雪洋洋，大风来加。于燠其寒，于迩其遐。
东望故山高，秋归值小舠。怀中陆绩橘，江上伍员涛。好去宁鸡口，加餐及蟹螯。知君思无倦，为我续离骚。
求于花石间，怪状乃天然。中莹五寸剑，外差千叠莲。月融还似洗，云湿便堪研。寄与先生后，应添内外篇。
帝子升青陛，王姬降紫宸。星光移杂珮，月彩荐重轮。龙旌翻地杪，凤管飏天滨。槐阴浮浅濑，葆吹翼轻尘。
万物中萧洒，修篁独逸群。贞姿曾冒雪，高节欲凌云。细韵风初发，浓烟日正曛。因题偏惜别，不可暂无君。
火天无处买清风，闷发时来入梵宫。只向方师小廊下，回看门外是樊笼。
船动湖光滟滟秋，贪看年少信船流。无端隔水抛莲子，遥被人知半日羞。
鹤绫三尺晓霞浓，送与东家二八容。罗带绣裙轻好系，藕丝红缕细初缝。别来拭泪遮桃脸，行去包香坠粉胸。无事把将缠皓腕，为君池上折芙蓉。
落日映危樯，归僧向岳阳。注瓶寒浪静，读律夜船香。苦雾沈山影，阴霾发海光。群生一何负，多病礼医王。
汉家今上郡，秦塞古长城。有日云长惨，无风沙自惊。当今圣天子，不战四夷平。
横吹杂繁笳，边风卷塞沙。还闻田司马，更逐李轻车。蒲类成秦地，莎车属汉家。当令犬戎国，朝聘学昆邪。
浑开又密望中迷，乳燕归迟粉竹低。扑地暗来飞野马，舞风斜去散醯鸡。初从滴沥妨琴榭，渐到潺湲绕药畦。少傍海边飘泊处，中庭自有两犁泥。
野径行无伴，僧房宿有期。涂山来去熟，唯是马蹄知。
上帝钧天会众灵，昔人因梦到青冥。伶伦吹裂孤生竹，却为知音不得听。
极目望空阔，马羸程又赊。月生方见树，风定始无沙。楚水辞鱼窟，燕山到雁家。如斯名利役，争不老天涯。
深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
无媒归别业，所向自乖心。闾里故人少，田园荒草深。浪翻全失岸，竹迸别成林。鸥鸟犹相识，时来听苦吟。
富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横阵彗云边。
未济卦中休卜命，参同契里莫劳心。无如饮此销愁物，一饷愁消直万金。
翠辇西归七十春，玉堂珠缀俨埃尘。武皇弓剑埋何处，泣问上阳宫里人。
十骑簇芙蓉，宫衣小队红。练香熏宋鹊，寻箭踏卢龙。旗湿金铃重，霜干玉镫空。今朝画眉早，不待景阳钟。
造作庄田犹未已，堂上哭声身已死。哭人尽是分钱人，口哭元来心里喜。
斋居栽竹北窗边，素壁新开映碧鲜。青蔼近当行药处，绿阴深到卧帷前。风惊晓叶如闻雨，月过春枝似带烟。老子忆山心暂缓，退公闲坐对婵娟。
南方归去再生天，内殿今年异昔年。见辟乾坤新定位，看题日月更高悬。行随车辇登仙路，坐近炉烟讲法筵。自喜恩深陪侍从，两朝长在圣人前。
萧萧芦荻晚，一径入荒陂。日色云收处，蛙声雨歇时。前村见来久，羸马自行迟。闻作王门客，应闲白接。
神珠无颣玉无瑕，七叶簪貂汉相家。阵面奔星破犀象，笔头飞电跃龙蛇。绛帏夜坐穷三史，红斾春行到九华。只怕池人留不住，别迁征镇拥高牙。
乌台上客紫髯公，共捧天书静境中。桃朵不辞歌白苎，耶溪暮雨起樵风。
十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。
思量未到雪峰时，爱把浮生取次疑。及至法门非法法，到头无我亦无师。
一衲老禅床，吾生半异乡。管弦愁里老，书剑梦中忙。鸟急山初暝，蝉稀树正凉。又归何处去，尘路月苍苍。
丛丛洗手遶金盆，旋拭红巾入殿门。众里遥抛新摘子，在前收得便承恩。
细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。
龙虎丹砂义最幽，五神金内汞铅流。千朝变紫云飞去，直至大罗天上头。
水浅鱼稀白鹭饥，劳心瞪目待鱼时。外容闲暇中心苦，似是而非谁得知。
边烽警榆塞，侠客度桑干。柳叶开银镝，桃花照玉鞍。满月临弓影，连星入剑端。不学燕丹客，空歌易水寒。
日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
榛草荒凉村落空，驱驰卒岁亦何功。蒹葭曙色苍苍远，蟋蟀秋声处处同。乡路遥知淮浦外，故人多在楚云东。日夕烟霜那可道，寿阳西去水无穷。
繁绿阴全合，衰红展渐难。风光一抬举，犹得暂时看。
尝闻秦地西风雨，为问西风早晚回。白发老农如鹤立，麦场高处望云开。
青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
魏帝宫人舞凤楼，隋家天子泛龙舟。君王夜醉春眠晏，不觉桃花逐水流。
后来出家子，论情入骨痴。本来求解脱，却见受驱驰。终朝游俗舍，礼念作威仪。博钱沽酒吃，翻成客作儿。
世间亿万人，面孔不相似。借问何因缘，致令遣如此。各执一般见，互说非兼是。但自修己身，不要言他已。
芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
玉仙瑶瑟夜珊珊，月过楼西桂烛残。风景人间不如此，动摇湘水彻明寒。
青门春色一花开，长到花时把酒杯。自觉无家似潮水，不知归处去还来。
秋雨五更头，桐竹鸣骚屑。却似残春间，断送花时节。空楼雁一声，远屏灯半灭。绣被拥娇寒，眉山正愁绝。
含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
今夜初听雨，江南杜若青。功名何卤莽，兄弟总雕零。梦远愁蝴蝶，情深愧鹡鸰。抚孤终日意，身世尚流萍。
萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。
绿树连邨暗，黄花出陌稀。远陂春草绿，犹有水禽飞。
红窗寂寂无人语，暗淡棃花雨。绣罗纹地粉新描，博山香炷旋抽条，睡魂销。天涯一去无消息，终日长相忆。教人相忆几时休，不堪枨触别离愁，泪还流。
露柱不声唤，猢狲绳子断。上士笑呵呵，中流若为见。
石门有雪无形迹，松壑凝烟满众香。余食施庭寒鸟下，破衣挂树老僧亡。
铭旌官重威仪盛，骑吹声繁卤簿长。后魏帝孙唐宰相，六年七月葬咸阳。
何处深春好，春深老宿家。小栏围蕙草，高架引藤花。四字香书印，三乘壁画车。迟回听句偈，双树晚阴斜。
北堂红草盛丰茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。
大岘才过喜可知，指空言已副心期。公孙计策嗟无用，天与南朝作霸基。
虏寇日相持，如龙马不肥。突围金甲破，趁贼铁枪飞。汉月堂堂上，胡云惨惨微。黄河冰已合，犹未送征衣。
偶到乌衣巷，含情更惘然。西州曲堤柳，东府旧池莲。星坼悲元老，云归送墨仙。谁知济川檝，今作野人船。
涌出多宝塔，往来飞锡僧。分明三五月，传照百千灯。驯狖移高柱，庆云遮半层。夜深寒焰白，犹自缀金绳。
夫人学道莫贪求，万事无心道合头。无心体得无心道，体得无心道也休。
左车有赫，万人毒螫。曷可去之，于党孔硕。敏尔之生，胡为草戚。
白芷汀寒立鹭鸶，蘋风轻翦浪花时。烟幂幂，日迟迟，香引芙蓉惹钓丝。
牡丹含露真珠颗，美人折向庭前过。含笑问檀郎，花强妾貌强。檀郎故相恼，须道花枝好。一面发娇嗔，碎挼花打人。
不觉百年半，何曾一日闲。朝随烛影出，暮趁鼓声还。瓮里非无酒，墙头亦有山。归来长困卧，早晚得开颜。
雪髪不长寸，秋寒力更微。独寻一径叶，犹挈衲残衣。
春来无树不青青，似共东风别有情。闲忆旧居湓水畔，数枝烟雨属啼莺。
寒岚依约认华阳，遥想高人卧草堂。半日始斋青饭，移时空印白檀香。鹤雏入夜归云屋，乳管逢春落石床。谁道夫君无伴侣，不离窗下见羲皇。
受辞分路远，会府见君稀。雨雪经年去，轩车此日归。暮春愁见别，久客顺相依。寂寞伊川上，杨花空自飞。
险峭虽从笔下成，精能皆自意中生。倚云孤桧知无朽，挂壁高泉似有声。转扇惊波连岸动，回灯落日向山明。小年师祖过今祖，异域应传项信名。
燃灯传七祖，杖锡为诸侯。来去云无意，东西水自流。青山春满目，白日夜随舟。知到梁园下，苍生赖此游。
袅翠笼烟拂暖波，舞裙新染麹尘罗。章华台畔隋堤上，傍得春风尔许多。
春风送雨过窗东，忽忆良人在客中。安得妾身今似雨，也随风去与郎同。
边声一夜殷秋鼙，牙帐连烽拥万蹄。武帝未能忘塞北，董生才足使胶西。冰横晓渡胡兵合，雪满穷沙汉骑迷。自古平戎有良策，将军不用倚云梯。
紫燎光销大驾归，御楼初见赭黄衣。千声鼓定将宣赦，竿上金鸡翅欲飞。
胡尘犯阙冲关，金辂提携玉颜。云雨此时萧散，君王何日归还。伤心朝恨暮恨，回首千山万山。独望天边初月，蛾眉犹自弯弯。
李白曾歌蜀道难，长闻白日上青天。今朝夜过焦崖阁，始信星河在马前。
映水色不别，向月光还度。倾在荷叶中，有时看是露。
大道分明在目前，时人不会谩求铅。黄芽本是乾坤气，神水根基与汞连。
毫末用功成一水，水源山脉固难寻。逡巡便可见波浪，咫尺不能知浅深。但有片云生海口，终无明月在潭心。我来拟学磻溪叟，白首钓璜非陆沈。
人定亥，勇猛精进成懈怠。不起纤豪修学心，无相光中常自在。超释迦，越祖代，心有微尘还窒阂。廓然无事顿清闲，他家自有通人爱。
兴云感阴气，疾足如见机。晴来意态行，有若功成归。葱茏含晚景，洁白凝秋晖。夜深度银汉，漠漠仙人衣。
灵谿非人迹，仙意素所秉。鳞岭森翠微，澄潭照秋景。
让国由衷义亦乖，不知天命匹夫才。将除暴虐诚能阻，何异崎岖助纣来。
朝直叨居省阁间，由来疏退校安闲。落花夜静宫中漏，微雨春寒廊下班。自扣玄门齐宠辱，从他荣路用机关。孤峰未得深归去，名画偏求水墨山。
高墉行马接通湖，巨壑藏舟感大夫。尘壁暗埋悲旧札，风帘吹断落残珠。烟波漾日侵隤岸，狐兔奔丛拂坐隅。唯有满园桃李下，膺门偏拜阮元瑜。
绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，须向花间次第闻。
园中莫种树，种树四时愁。独睡南床月，今秋似去秋。
莲花峰下得佳名，云褐相兼上鹤翎。须是古坛秋霁后，静焚香炷礼寒星。
尝忆曹溪子，龛居面碧嵩。杉松新夏后，雨雹夜禅中。道匪因经悟，心能向物空。秋来得音信，又在剡山东。
身随白日看将老，心与青云自有期。今对晴峰无十里，世缘多累暗生悲。
失却游花伴，因风浪引将。柳堤遥认马，梅径误寻香。晚景行看谢，春心渐欲狂。园林都不到，何处枉风光。
窗窗户户院相当，总有珠帘玳瑁床。虽道君王不来宿，帐中长是炷牙香。
簇簇互相遮，闲看实可嗟。藉多虽是叶，栽盛不如花。春绿暗连麦，秋干暮立鸦。旧乡曾种得，经乱属谁家。
反刃相酬是匹夫，安知突骑驾群胡。有心为报怀权略，可在于期与地图。
晓霁长风里，劳歌赴远期。云轻归海疾，月满下山迟。旅望因高尽，乡心遇物悲。故林遥不见，况在落花时。
苍山寂已暮，翠观黯将沈。终南晨豹隐，巫峡夜猿吟。天寒气不歇，景晦色方深。待访公超市，将予赴华阴。
甘心七十且酣歌，自算平生幸已多。不似香山白居士，晚将心地著禅魔。
手盘风，头背分，电光战扇，欲刺敲心留半线。缠肩绕脰，合眩旋。卓植赴列，夺避中节。前冲函礼穴，上指孛彗灭，与君一用来有截。
江边野花不须采，梁头野燕不用亲。西施本是越溪女，承恩不荐越溪人。
檐前甘菊移时晚，青蘂重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
清夜浮埃暂歇鄽，塔轮金照露华鲜。人行中路月生海，鹤语上方星满天。楼影半连深岸水，钟声寒彻远林烟。僧房闭尽下楼去，一半梦魂离世缘。
桃红复含宿雨，柳绿更带春烟。花落家童未扫，莺啼山客犹眠。
天色白，惨惨甚昏曚。久阴不雨阴谋事，必为兵火事难通。年内始知踪。
冻蘂凝香色艳新，小山深坞伴幽人。知君有意凌寒色，羞共千花一样春。
野老负薪归，催妇连宵织。看他家事忙，且道承谁力。问渠渠不知，特地生疑惑。伤嗟今古人，几个知恩德。
十三初学擘箜篌，弟子名中被点留。昨日教坊新进入，并房宫女与梳头。
花落深宫莺亦悲，上阳宫女断肠时。君恩不闭东流水，叶上题诗寄与谁。
素容空界外，廓落迥无边。玉镜同千域，金轮匝五天。霜凝熊耳印，冰浩鹫峰玄。不是龙居月，难光洞上泉。
巳丑者，灾殃遍天下。瘟黄害郑地，田夫船作马。六畜悉逢殃，种植中高野。鬼行诸般病，着者难解谢。
雨滴草芽出，一日长一日。风吹柳线垂，一枝连一枝。独有愁人颜，经春如等闲。且持酒满杯，狂歌狂笑来。
阴碛茫茫塞草肥，桔槔烽上暮云飞。交河北望天连海，苏武曾将汉节归。
汴水高悬百万条，风清两岸一时摇。隋家力尽虚栽得，无限春风属圣朝。
霏霏漠漠暗和春，羃翠凝红色更新。寒入腻裘浓晓睡，细随油壁静香尘。连云似织休迷雁，带柳如啼好赠人。别有空堦寂寥事，绿苔狼籍落花频。
莲子不可得，荷花生水中。犹胜道傍柳，无事荡春风。
百尺青崖三尺坟，微言已绝杳难闻。戴颙今日称居士，支遁他年识领军。暂对杉松如结社，偶同麋鹿自成群。故山弟子空回首，葱岭唯应见宋云。
内家宣锡生辰宴，隔夜诸宫进御花。后殿未闻宫主入，东门先报下金车。
朱绂仙郎白雪歌，和人虽少爱人多。明朝说与诗人道，水部如今不姓何。
早秋同轨至，晨斾露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。
空山卜隐初，生计亦无余。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
方响闻时夜已深，声声敲著客愁心。不知正在谁家乐，月下犹疑是远砧。
岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
岐路三秋别，江津万里长。烟霞驻征盖，弦奏促飞觞。阶树含斜日，池风泛早凉。赠言未终竟，流涕忽沾裳。
禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
此日因师话乡里，故乡风土我偏谙。一枝竹叶如溪北，半树梅花似岭南。山夜猎徒多信犬，雨天村舍未催蚕。如今休作还家意，两须垂丝已不堪。
城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。
灵台自可依，爰止竟何归？祇由城上冷，故向日轮飞。
红罗窗里绣偏慵，亸袖闲隈碧玉笼。兰殿春晴鹦鹉睡，结条钗飐落花风。
吴掾留觞楚郡心，洞庭秋雨海门阴。但令意远扁舟近，不道沧江百丈深。
玉管清弦声旖旎，翠钗红袖坐参差。两家合奏洞房夜，八月连阴秋雨时。歌脸有情凝睇久，舞腰无力转裙迟。人间欢乐无过此，上界西方即不知。
风巢袅袅春鸦鸦，无子老人仰面嗟。柳弓苇箭覰不见，高红远绿劳相遮。
落羽辞金殿，孤鸣咤绣衣。能言终见弃，还向陇西飞。
万里投荒裔，来时不见亲。一朝成白首，看取报家人。
青枫树里宣城郡，独佐诸侯上板桥。江客亦能传好信，山僧多解说南朝。云阴出浦看帆小，草色连天见雁遥。别有空园落桃杏，知将丝组系兰桡。
幽独度遥夜，夜清神更闲。高风吹越树，细露湿湖山。月皎微吟后，钟鸣不寐间。如教累簪组，此兴岂相关。
遥夜独不寐，寂寥蓬户中。河明五陵上，月满九门东。旧知亲友散，故园江海空。怀归正南望，此夕起秋风。
嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
山头水从云外落，水面花自山中来。一溪红点我独惜，几树蜜房谁见开。应有妖魂随暮雨，岂无香迹在苍苔。凝眸不觉斜阳尽，忘逐樵人蹑石回。
二十年来万事同，今朝岐路忽西东。皇恩若许归田去，晚岁当为邻舍翁。
公府想无事，西池秋水清。去年为狎客，永日奉高情。况有台上月，如闻云外笙。不知桑落酒，今岁与谁倾。
白发老人垂泪行，上皇生日出京城。如今供奉多新意，错唱当时一半声。
城营内，地上忽然黄。五谷或生幷地长，将军禄位福无疆，士马乐安康。
何时得成匹，离恨不复牵。金针刺菡萏，夜夜得见莲。
尊浮九酝，礼备三周。陈诚菲奠，契福神猷。
争帝图王德尽衰，骤兴驰霸亦何为。君臣都是一场笑，家国共成千载悲。排岸远樯森似槊，落波残照赫如旗。今朝城上难回首，不见楼船索战时。
飞书一幅锦文回，恨写深情寄雁来。机上月残香阁掩，树梢烟澹绿窗开。霏霏雨罢歌终曲，漠漠云深酒满杯。归日几人行问卜，徽音想望倚高台。
相思禁烟近，楼上动吟魂。水国春寒在，人家暮雨昏。朱桥通竹树，香径匝兰荪。安得吾宗会，高歌醉一尊。
前山极远碧云合，清夜一声白雪微。欲寄相思千里月，溪边残照雨霏霏。
常知罢官意，果与世人疏。复此凉风起，仍闻濠上居。故山期采菊，秋水忆观鱼。一去蓬蒿径，羡君闲有余。
剑去池空一水寒，游人来此凭栏干。世间万事消息尽，只有青山好静观。
任贤劳梦寐，登位富春秋。欲遂东人幸，宁虞杞国忧。长杨收羽骑，太液泊龙舟。惟有衣冠在，年年怆月游。
悠悠干禄利，草草废渔樵。身世堪惆怅，风骚顿寂寥。高秋期步野，积雨放趋朝。得句如相忆，莎斋且见招。
南客西来话使君，涔阳风雨变行春。四邻耕钓趋仁政，千里烟花压路尘。去兽未胜除狡吏，还珠争似复逋民。红兰浦暖携才子，烂醉连题赋白蘋。
那言柳乱垂，尽日任风吹。欲识千条恨，和烟折一枝。
□□光华浅，抟风羽翼徽。不能欺暗室，所以带明飞。
雨冷唯添暑，烟初不着春。数枝花颣小，愁杀扈芳人。
幽林归独卧，滞虑洗孤清。持此谢高鸟，因之传远情。日夕怀空意，人谁感至精。飞沈理自隔，何所慰吾诚。
千年山上行，山上无遗踪。一日人间游，六合人皆逢。自有意中侣，白寒徒相从。
湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半句留是此湖。
曾与径山为小师，千年僧行众人知。夜深月色当禅处，斋后钟声到讲时。经雨绿苔侵古画，过秋红叶落新诗。劝君莫厌江城客，虽在风尘别有期。
学道深山许老人，留名万代不关身。劝君多买长安酒，南陌东城占取春。
吴楚半秋色，渡江逢苇花。云侵帆影尽，风逼雁行斜。返照开岚翠，寒潮荡浦沙。余将何所往，海峤拟营家。
钱塘刺史谩题诗，贫褊无恩懦少威。春尽酒杯花影在，潮回画槛水声微。闲吟山际邀僧上，暮入林中看鹤归。无术理人人自理，朝朝渐觉簿书稀。
稽亭追往事，睢苑胜前闻。飞阁凌芳树，华池落彩云。藉草人留酌，衔花鸟赴群。向来同赏处，惟恨碧林曛。
一生爱竹自未有，每到此房归不能。高人留宿话禅后，寂寞雨堂空夜灯。
晓随樵客到青冥，因礼山僧宿化城。钟梵已休初入定，有无皆离本难名。云开半夜千林静，月上中峰万壑明。为报故人雷处士，尘心终日自劳生。
九拒危城下，萧条送尔归。寒风吹画角，暮雪犯征衣。道里犹成间，亲朋重与违。白云愁欲断，看入大梁飞。
劝君十，相劝修行须在急。一朝命尽入黄泉，父娘妻子徒劳泣。
草色青青柳色黄，桃花历乱李花香。东风不为吹愁去，春日偏能惹恨长。
梅花已着眼，竹叶况黏唇。只此留残岁，那堪忆故人。乱罹书不远，衰病日相亲。江浦思归意，明朝又一春。
春色沅湘尽，三年客始回。夏云随北帆，同日过江来。水漫荆门出，山平郢路开。比肩羊叔子，千载岂无才。
天北天南遶路边，托根无处不延绵。萋萋总是无情物，吹绿东风又一年。
岂得恋樵渔，全家湖畔居。远无潮客信，闲寄岳僧书。野白梅繁后，山明雨散初。逍遥向云水，莫与宦情疏。
夜长无睡起阶前，寥落星河欲曙天。十五年来明月夜，何曾一夜不孤眠。
翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
单嘶凌碧雾，风飏入青云。九皋空顾侣，千里会离群。望海飞恒急，摩天影讵分？欲知凄断意，琴里自当闻。
寻常看不见，花落树多苔。忽向高枝发，又从何处来？风清声更揭，月苦意弥哀。多少求名者，年年被尔催。
山作剑攒江写镜，扁舟斗转疾于飞。回头笑向张公子，终日思归此日归。
无计留君住，应须绊马蹄。红亭莫惜醉，白日眼看低。解带怜高柳，移床爱小谿。此来相见少，正事各东西。
万里穷秋客，萧条对落晖。烟霞山鸟散，风雨庙神归。地远蛩声切，天长雁影稀。那堪正砧杵，幽思想寒衣。
白日低兮春塘满，红华芳兮草芽短。菱结带兮荇含丝，设遨游兮遵佳期。
雪里穹庐不见春，汉衣虽旧涙痕新。如今最恨毛延寿，爱把丹青错画人。
晓风抹尽燕支颗，夜雨催成蜀锦机。当昼开时正明媚，故乡疑是买臣归。
从来未面李先生，借我西窗卧月明。二十三家同愿识，素骡何日暂还城。
轩车歌吹諠都邑，中有一人向隅立。夜深明月卷帘愁，日暮青山望乡泣。风吹新绿草芽坼，雨洒轻黄柳条湿。此生知负少年春，不展愁眉欲三十。
珠箔笼寒月，纱窗背晓灯。夜来巾上泪，一半是春冰。
宫连太液见沧波，暑气微消秋意多。一夜清风蘋末起，露珠翻尽满池荷。
何人树萱草，对此郡斋幽。本是忘忧物，今夕重生忧。丛疏露始滴，芳余蝶尚留。还思杜陵圃，离披风雨秋。
一径入双崖，初疑有几家。行穷人不见，坐久日空斜。石上生灵草，泉中落异花。终须结茅屋，向此学餐霞。
乱后居难定，春归客未还。水生鱼复浦，云暖麝香山。半顶梳头白，过眉拄杖斑。相看多使者，一一问函关。
星昼陨，分作二三星。此是兵戈将欲动，须防敌国别来侵，阴贼逆谋生。
寒光凝雪彩，限直居粉闱。恍疑白云上，乍觉金印非。树色霭虚空，琴声谐素徽。明晨阻通籍，独卧挂朝衣。
茂陵多病后，尚爱卓文君。酒肆人间世，琴台日暮云。野花留宝靥，蔓草见罗裙。归凤求皇意，寥寥不复闻。
清平大业行皆奢，岂独尧时听所加。丰俭由人天不远，安危在智道非赊。关津防害反为害，法令除邪却长邪。争似无言敷密化，既能成国又成家。
芝草延年寿，五凤结成珍。六龙堪为柜，七宝善养庚。玉柱能香美，青泉苦味辛。万通偏煮汞，天降立制成。
春艳艳，江上晚山三四点。柳丝如剪花如染，香闺寂寂门半掩。愁眉敛，泪珠滴破胭脂脸。
松寺曾同一鹤栖，夜深台殿月高低。何人为倚东楼柱，正是千山雪涨溪。
日南午，茶饭轮还无定度。行却南家到北家，果至北家不推注。苦沙盐，大麦醋，蜀黍米饭虀莴苣。唯称供养不等闲，和尚道心须坚固。
边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。
君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。
诸葛子作者，诗曾我细看。出山因觅孟，踏雪去寻韩。谬独哭不错，常流饮实难。知音知便了，归去旧江干。
乘兴忽相招，僧房暮与朝。雪融双树湿，沙暗一灯烧。竹外山低塔，藤间院隔桥。归家如欲懒，俗虑向来销。
扇风淅沥簟流离，万里南风滞所思。守到清秋还寂莫，叶丹苔碧闭门时。
元子乐矣。何乐亦然，何乐亦然？我云我山，我林我泉。
滕阁中春绮席开，柘枝蛮鼓殷晴雷。垂楼万幕青云合，破浪千帆阵马来。未掘双龙牛斗气，高悬一榻栋梁材。连巴控越知何事，珠翠沈檀处处堆。
天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
知恩须报恩，有恩莫不更。更在枯井中，谁能重来救。
朔野烟尘起，天军又举戈。阴风向晚急，杀气入秋多。树尽禽栖草，冰坚路在河。汾阳无继者，羌虏肯先和。
斗柄东回岁又新，邃旒南面挹来宾。和光髣髴楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
步步势穿江底去，此中危滑转身难。下蒸阴气松萝湿，外制温风杖屦寒。数里烟云方觉异，前程世界更应宽。由来委曲寻仙路，不似先生换骨丹。
野花红滴滴，江燕语喃喃。鼓吹翻新调，都亭酒正酣。
地镇标神秀，峩峩上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
物外无知己，人间一癖王。生涯身是梦，耽乐酒为乡。日月黏髭须，云山锁肺肠。愚公只公是，不用谩惊张。
剑外春余日更长，东园留醉乐高张。松杉露滴无情泪，桃杏风飘不语香。莺恋叶深啼绿树，燕窥巢稳坐雕梁。也知留滞年华晚，争那樽前乐未央。
朝朝车马如蓬转，处处江山待客归。若使人间少离别，杨花应合过春飞。
地僻双溪合，村深邸舍稀。主人如旧识，稚子觅新诗。洗杓开春酝，淘粳作午炊。春风吹酒醒，琴剑又追随。
阳开幽蛰，躬奉郁鬯。礼备节应，震来灵降。动植求声，飞沈允望。时康气茂，惟神之贶。
曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
手捏青苗种福田，低头便见水中天。六根清净方成稻，退步原来是向前。
人稀地僻医巫少，夏旱秋霖瘴疟多。老去一身须爱惜，别来四体得如何。侏儒饱笑东方朔，薏苡谗忧马伏波。莫遣沈愁结成病，时时一唱濯缨歌。
常爱宓子贱，鸣琴能自亲。邑中静无事，岂不由其身。何意千年后，寂寞无此人。
玉蘂两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
中兴殿上晓光融，一炷天香舞瑞风。百辟虔心齐稽首，卷帘遥见御衣红。
年过弱冠风尘里，常拟随师学炼形。石路特来寻道者，云房空见有仙经。碁于松底留残局，鹤向潭边退数翎。便欲此居闲到老，先生何日下青冥。
虫响乱啾啾，更人正数筹。魂归洞庭夜，霜卧洛阳秋。微月有时隐，长河到晓流。起来还嘱雁，乡信在吴洲。
百年只有百清明，狼狈今年又避兵。烟火谁开寒食禁，簪裾那复丽人行。禾麻地废生边气，草木春寒起战声。渺渺飞鸿天断处，古来还是阖闾城。
十月江边芦叶飞，灌阳滩冷上舟迟。今朝未遇高风便，还与沙鸥宿水湄。
别馆分周国，归骖入汉京。地连函谷塞，川接广阳城。望迥楼台出，途遥烟雾生。莫言长落羽，贫贱一交情。
嵩山未必怜兰兰，兰兰已受郎君恩。不须刷帚跳踪走，只拟兰浪出其门。
艳阳时节又蹉跎，迟暮光阴复若何。一岁平分春日少，百年通计老时多。多中更被愁牵引，少处兼遭病折磨。赖有销忧治闷药，君家浓酎我狂歌。
凡占《易》，奇偶与刚柔。阳爻为九阴爻六，阳爻多众我须周，柔少我军忧。
独立凭危阑，高低落照间。寺分一派水，僧锁半房山。对面浮世隔，垂帘到老闲。烟云与尘土，寸步不相关。
王屋山人有古文，欲攀青桂弄氛氲。将携健笔干明主，莫向仙坛问白云。驰逐宁教争处让，是非偏忌众人分。交游话我凭君道，除却鲈鱼更不闻。
不求名利不求荣，只么随缘度此生。三寸气消谁是主？百年身后谩虚名。衣裳破后重重补，粮食无时旋旋营。一个幻躯能几日，为他间事长无明。
老干疏枝浸寒碧，浅香孤韵带微霜。迎风破萼未全折，含笑佳人对晓妆。
秋月春风几度归，江山犹是邺宫非。东昏旧作莲花地，空想曾披金缕衣。
渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。
栖息应难近小池，性灵闲雅众禽希。蒲洲日暖依花立，渔浦烟深贴浪飞。遗羽参差沾水沫，余踪稠叠印苔衣。晚来林径微风起，何处相呼著对归。
抟将盛事更无余，还向桥边看旧书。东越独推生竹箭，北溟喜足贮鲲鱼。两回谁解归华表，午夜兼能荐子虚。须把头冠弹尽日，怜君不与故人疏。
自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
漏滴铜龙夜已深，柳梢斜月弄疏阴。满园芳草年年恨，剔尽灯花夜夜心。
有客斋心事玉晨，对山须鬓绿无尘。住山道士年如鹤，应识当时五老人。
楼压寒江上，开帘对翠微。斜阳诸岭暮，古渡一僧归。窗迥云冲起，汀遥鸟背飞。谁言坐多倦，目极自忘机。
匹妇顽然莫问因，匹夫何去望千春。翻思岵屺传诗什，举世曾无化石人。
别后闻餐饵，相逢讶道情。肌肤红色透，髭发黑光生。仙洞谁传与，松房自炼成。常蒙远分惠，亦觉骨毛轻。
晴垂芳态吐牙新，雨摆轻条湿面春。别有出墙高数尺，不知摇动是何人。
入水文光动，抽空绿影春。露华生笋迳，苔色拂霜根。织可承香汗，裁堪钓锦鳞。三梁曾入用，一节奉王孙。
浮名深般若，方寺设莲华。钟呗成僧国，湖山称法家。一尘多宝塔，千佛大牛车。能诱泥犂客，超然识聚沙。
龙归攀不得，髯在侍臣边。彻奠新阡起，登山吉从全。关河佳气散，夷夏哭声连。寂寞玄宫闭，朝昏千万年。
落日更萧条，北方动枯草。将军追虏骑，夜失阴山道。战败仍树勋，韩彭但空老。
江水天连色，无涯净野氛。微明岸傍树，凌乱渚前云。举棹形徐转，登舻意渐分。渺茫从此去，空复惜离群。
潘郎美貌谢公诗，银印花骢年少时。楚地江皋一为别，晋山沙水独相思。
临窗不觉寸阴移，火急修行早是迟。白日祇陪人事过，园林那得道成时。
几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。
微意何曾有一毫，空携笔砚奉龙韬。自蒙半夜传衣后，不羡王祥得佩刀。
一帆程歇九秋时，漠漠芦花拂浪飞。寒浦更无船并宿，暮山时见鸟双归。照云烽火惊离抱，剪叶风霜逼暑衣。江月渐明汀露湿，静驱吟魄入玄微。
扫石焚香礼碧空，露华偏湿蕊珠宫。如何说得天坛上，万里无云月在中。
霞鞍金口骝，豹袖紫貂裘。家住丛台下，门前漳水流。唤人呈楚舞，借客试吴钩。见说秦兵至，甘心赴国雠。
洛城三五夜，天子万年春。彩仗移双阙，琼筵会九宾。舞成苍颉字，灯作法王轮。不觉东方日，遥垂御藻新。
欲强登高无力去，篱边黄菊为谁开。共知不是浔阳郡，那得王弘送酒来。
强梳蓬鬓整斜冠，片烛光微夜思阑。天意最饶惆怅事，单栖分付与春寒。
谁能绣衣客，肯驻木兰舟。连雁沙边至，孤城江上秋。归帆背南浦，楚塞入西楼。何处看离思，沧波日夜流。
绿竹初成苑，丹砂欲化金。乘龙与骖凤，歌吹满山林。爽气凝情迥，寒光映浦深。忘忧题此观，为乐赏同心。
玉指朱弦轧复清，湘妃愁怨最难听。初疑飒飒凉风劲，又似萧萧暮雨零。近比流泉来碧嶂，远如玄鹤下青冥。夜深弹罢堪惆怅，露湿丛兰月满庭。
军人奉役本无期，落叶花开总不知。走马城中头雪白，若为将面见汤师。
古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。
春江潋潋清且急，春雨蒙蒙密复疏。一曲狂歌两行泪，送君兼寄故乡书。
一管妙清商，纤红玉指长。雪藤新换束，霞锦旋抽囊。并揭声犹远，深含曲未央。坐中知密顾，微笑是周郎。
欲剪宜春字，春寒入剪刀。辽阳在何处，莫望寄征袍。
凉室无外响，空桑七弦分。所弹非新声，俗耳安肯闻。月落未终曲，暗中泣湘君。如传我心苦，千里苍梧云。
莫以今时宠，难忘旧日恩。看花满眼泪，不共楚王言。
劝君八，吃肉之人真罗刹。今生若也杀他身，来生还被他人杀。
又指烟波算路岐，此生多是厌羇离。正逢摇落仍须别，不待登临已合悲。里巷半空兵过后，水云初冷雁来时。扁舟未得如君去，空向沧江梦所思。
清貌凌寒玉，朝来拜拾遗。行承天子诏，去感主人知。剑佩分班日，风霜独立时。名高住不得，非与九霄期。
胶漆常投分，荆蛮各倦游。帝乡今独往，沟水便分流。甘作远行客，深惭不系舟。思君带将缓，岂直日三秋。
故人犹忆苦吟劳，所惠何殊金错刀。霜雪剪栽新剡硾，锋铓管束本宣毫。知君倒箧情何厚，借我临池价斗高。词客分张看欲尽，不堪来处隔秋涛。
蹇步垂朱绶，华缨映白须。何因驻衰老，只有且欢娱。酒兴还应在，诗情可便无。登山与临水，犹未要人扶。
红妆女儿灯下羞，画眉夫婿陇西头。自怨愁容长照镜，悔教征戍觅封侯。
天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
莎径荒芜甚，君应共此情。江村雷雨发，竹屋梦魂惊。社过多来燕，花繁渐老莺。相思意何切，新作未曾评。
昨日北风寒，牵船浦里安。潮来打缆断，摇橹始知难。
云色阴沈弄秋气，危叶高枝恨深翠。用却春风力几多，微霜逼迫何容易。
八荒驰惊飙，万物尽凋落。浮云蔽颓阳，洪波振大壑。龙凤脱罔罟，飘飖将安托。去去乘白驹，空山咏场藿。
阿娇初失汉皇恩，旧赐罗衣亦罢薰。倚枕夜悲金屋雨，卷帘朝泣玉楼云。宫前叶落鸳鸯瓦，架上尘生翡翠裙。龙骑不巡时渐久，长门空掩绿苔纹。
星参差，明月二八灯五枝。黄鹤瑶琴将别去，芙蓉羽帐惜空垂。歌宛转，宛转恨无穷。愿为潮与浪，俱起碧流中。
学仙行为急，奉戒制情心。虚夷正气居，仙圣自相寻。
心觉清凉体似吹，满风轻撼叶垂垂。无端种在幽闲地，众鸟嫌寒凤未知。
空堂岁已晏，密室独安眠。厌筿夜偏积，覆阁晓逾妍。连山暗古郡，惊风散一川。此时骑马出，忽省京华年。
前回边使至，闻道交河战。坐想鼓鞞声，寸心攒百箭。
朝班尽说人宜紫，洞府应无鹤着绯。从此玉皇须破例，染霞裁赐地仙衣。
异域从来不乱常，李波斯强学文章。假饶折得东堂桂，胡臭薰来也不香。
窗外山魈立，知渠脚不多。三更机底下，摸著是谁梭。
便返城闉尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠。登临莫怪偏留恋，游宦多年事事谙。
还源去，解脱无边际。和光与物同，如空不染世。
铅钝谢贞器，时秀猥见称。岂如白玉仙，方与紫霞升。清诗舞艳雪，孤抱莹玄冰。一枝非所贵，怀书思武陵。
寒食枣团店，春低杨柳枝。酒香留客住，莺语和人诗。困立攀花久，慵行上马迟。若为将此意，前字与僧期。
南望愁云鏁翠微，谢家楼阁雨霏霏。刘桢病后新诗少，阮籍贫来好客稀。犹喜故人天外至，许将孤剑日边归。怀乡不怕严陵笑，只待秋风别钓矶。
中巴之东巴东山，江水开辟流其间。白帝高为三峡镇，夔州险过百牢关。
麻衣年少雪为颜，却笑孤云未是闲。此去若逢花柳月，栖禅莫向苎萝山。
闻说湘川路，年年古木多。猿啼巫峡夜，月照洞庭波。穷海人还去，孤城雁与过。青山不同赏，来往自蹉跎。
粉蘂粘妆簏，金花竭翠条。夜台无戏伴，魂影向谁娇。
献纳司存雨露边，地分清切任才贤。舍人退食收封事，宫女开函近御筵。晓漏追飞青琐闼，晴窗点检白云篇。扬雄更有河东赋，唯待吹嘘送上天。
岂易投居止，庐山得此峰。主人曾已许，仙客偶相逢。顾己恩难答，穷经业未慵。还能励僮仆，稍更补杉松。
喧喧金石容既缺，肃肃羽驾就行列。缑山遗响昔所闻，庙庭进旅今攸设。
万事销沈向一杯，竹门哑轧为风开。秋宵睡足芭蕉雨，又是江湖入梦来。
幽岛藓层层，诗人日日登。坐危石是榻，吟冷唾成冰。静对唯秋水，同来但老僧。竹枝题字处，小篆复谁能。
马上同携今日杯，湖边共觅去春梅。年年只是人空老，处处何曾花不开。诗思又牵吟咏发，酒酣闲唤管弦来。樽前百事皆依旧，点检惟无薛秀才。
建元看别上元灯，处处回廊鬬火层。珠玉乱抛高殿佛，绮罗深拜远山僧。临风走笔思呈惠，到晓行禅合伴能。无限喧阗留不得，月华西下露华凝。
与君同在少年场，知己萧条壮士伤。可惜报恩无处所，却提孤剑过咸阳。
海畔尖山似剑铓，秋来处处割愁肠。若为化得身千亿，散上峰头望故乡。
紫云楼下曲江平，鸦噪残阳麦陇青。莫上慈恩最高处，不堪看又不堪听。
嘉陵江色何所似，石黛碧玉相因依。正怜日破浪花出，更复春从沙际归。巴童荡桨攲侧过，水鸡衔鱼来去飞。阆中胜事可肠断，阆州城南天下稀。
平明择钵向风轻，正及隋堤柳色行。知尔禅心还似我，故宫春物肯伤情。
铜台宫观委灰尘，魏主园林漳水滨。即今西望犹堪思，况复当时歌舞人。
楚怀邪乱灵均直，放弃合宜何恻恻。汉文明圣贾生贤，谪向长沙堪叹息。人事多端何足怪，天文至信犹差忒。月离于毕合滂沱，有时不雨何能测。
骝马照金鞍，转战入皋兰。塞门风稍急，长城水正寒。雪暗鸣珂重，山长喷玉难。不辞横绝漠，流血几时干。
坚轻筇竹杖，一枝有九节。寄与沃洲人，闲步青山月。
双鹤出云谿，分飞各自迷。空巢在松杪，折羽落江泥。寻水终不饮，逢林亦未栖。别离应易老，万里两凄凄。
乱罹时节懒登临，试借条风半日吟。只有远山含煖律，不知高阁动归心。溪喧晚棹千声浪，云护寒郊数丈阴。自笑疏慵似麇鹿，也教台上费黄金。
笙歌惆怅欲为别，风景阑珊初过春。争得遣君诗不苦，黄河岸上白头人。
宝髻偏宜宫样，莲脸嫩，体红香。眉黛不须张敞画，天教入鬓长。莫倚倾国貌，嫁取个，有情郎。彼此当年少，莫负好时光。
滔滔大江水，天地相终始。经阅几世人，复叹谁家子。
九重天子寰中贵，五等诸侯门外尊。争似布衣狂醉客，不教性命属乾坤。
小门开板阁，终日是逢迎。语笑人同坐，修持意别行。水花秋始发，风竹夏长清。一恨凄惶久，怜师记姓名。
领得卖珠钱，还归铜柱边。看儿调小象，打鼓试新船。醉后眠神树，耕时语瘴烟。不逢寒便老，相问莫知年。
九衢寒雾敛，双阙曙光分。彩杖迎春日，香烟接瑞云。珮声清漏间，天语侍臣闻。莫笑冯唐老，还来谒圣君。
谷中谁弹琴，琴响谷冥寂。因君扣商调，草虫惊暗壁。
闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。
暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。
木落波浪动，南飞闻夜鸿。参差天汉雾，嘹唳月明风。野水莲茎折，寒泥稻穗空。无令一行侣，相失五湖中。
百发百中□，□□□□年。丹枝如计分，一箭的无偏。文物兵销国，关河雪霁天。都人看春榜，韩字在谁前。
花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。
三树稚桑春未到，扶床乳女午啼饥。潜销暗铄归何处，万指侯家自不知。
城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。
寒蛩独罢织，湘雁犹能鸣。月色当窗入，乡心半夜生。不成高枕梦，复作遶堦行。回首嗟淹泊，城头北斗横。
书判全非弱，嫌身不得官。铨曹被拗折，洗垢觅疮瘢。必也关天命，今冬更试看。盲儿射雀目，偶中亦非难。
禅栖忽忆五峰游，去著方袍谢列侯。经启楼台千叶曙，锡含风雨一枝秋。题诗片石侵云在，洗钵香泉覆菊流。却忆前年别师处，马嘶残月虎溪头。
独上高楼上，客情何物同。孤云无定处，长日信秋风。兄弟多年别，关河此夕中。到头归去是，免使叹洪蒙。
君应怪我朝朝饮，不说向君君不知。身上幸无疼痛处，瓮头正是撇尝时。刘妻劝谏夫休醉，王侄分疏叔不痴。六十三翁头雪白，假如醒黠欲何为。
醴齐泛樽彝，轩县动干戚。入室僾如在，升阶虔所历。旧疾合威容，定利舒皦泽。方崇庙貌礼，永被君恩锡。
君因风送入青云，我被人驱向鸭群。雪颈霜毛红网掌，请看何处不如君。
荷叶生幽渚，芳华信在兹。朝朝空此地，采采欲因谁。但恐星霜改，还将蒲稗衰。怀君美人别，聊以赠心期。
下愚读我诗，不解却嗤诮。中庸读我诗，思量云甚要。上贤读我诗，把著满面笑。杨修见幼妇，一览便知妙。
阏氏黄叶落，妾望白登台。月出碧云断，蝉声秋色来。胡兵沙塞合，汉使玉关回。征客无归日，空悲蕙草摧。
难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
汴水高悬百万条，风清两岸一时摇。隋家力尽虚栽得，无限春风属圣朝。
两揆光天秩，三朝奉帝熙。何言集大鸟，忽此丧元龟。坐叹公槐落，行闻宰树悲。壑舟今已去，宁有济川期。
不行真正道，随邪号行婆。口惭神佛少，心怀嫉妒多。背后噇鱼肉，人前念佛陀。如此修身处，难应避奈何。
益愧千金少，情将一饭殊。恨无泉客泪，尽泣感恩珠。
燕违戊己鹊避岁，兹事因何羽族知。疑有凤凰颁鸟历，一时一日不参差。
手内青虵凌白日，洞中仙果艳长春。须知物外烟霞客，不是尘中磨镜人。
早晚辞班列，归寻旧隐峰。代移家集在，身老诏书重。药秘仙都诀，茶开蜀国封。何当荅群望，高蹑傅岩踪。
山峥嵘，水泓澄。漫漫汗汗一笔耕，一草一木栖神明。忽如空中有物，物中有声。复如远道望乡客，梦遶山川身不行。
有鸟有鸟群翠碧，毛羽短长心并窄。皆曾偷食渌池鱼，前去后来更逼迫。食鱼满腹各自飞，池上见人长似客。飞飞竞占嘉树林，百鸟不争缘凤惜。
篱落能相近，渔樵偶复同。苔封三径绝，溪向数家通。犬吠寒烟里，鸦鸣夕照中。时因杖藜次，相访竹林东。
嫩草如烟，石榴花发海南天。日暮江亭春影渌，鸳鸯浴，水远山长看不足。
为失三从泣泪频，此身何用处人伦。虽然日逐笙歌乐，长羡荆钗与布裙。
一夜梅花笛里飞，冷沙晴槛月光辉。北风吹尽向何处，高入塞云燕雁稀。
占宿次，今夜定如何。太乙天罡太冲上，支干见者恐奔过，准备御兵戈。
明从何处去，暗从何处来。但觉年年老，半是此中催。
新晴天状湿融融，徐国滩声上下洪。极目澄鲜无限景，入怀轻好可怜风。身防潦倒师彭祖，妓拥登临愧谢公。谁致此楼潜惠我，万家残照在河东。
杨柳黄金穗，梧桐碧玉枝。春来消息断，早晚是归期。
鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
猕猴尚教得，人何不愤发。前车即落坑，后车须改辙。若也不知此，恐君恶合杀。此来是夜叉，变即成菩萨。
固漆投胶不可开，赠君珍重抵琼瑰。君王晓坐金銮殿，只待相如草诏来。
人天须假像行持，无像无形世岂知？空生体得岩中坐，华雨由来责见迟。三乘欲学如斯事，直似空生方始知。
万里长江一带开，岸边杨柳几千栽。锦帆未落西风起，惆怅龙舟去不回。
月晓已开花市合，江平偏见竹簰多。好教载取芳菲树，剩照岷天瑟瑟波。
落日明歌席，行云逐舞人。江南飞暮雨，梁上下轻尘。冶服看疑画，妆台望似春。高车勿遽返，长袖欲相亲。
有一鸟雏，凌寒独宿。若逢云雨，两两相逐。
登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓鱼台。
德符唐德瑞通天，曾叱谗谀玉座前。千袭彩衣宫锦薄，数床御札主恩偏。出师暂放张良箸，得罪惟撑范蠡船。未报君恩终必报，不妨金地礼青莲。
云髻重，葛衣轻，见人微笑亦多情。拾翠采珠能几许，来还去，争及村居织机女。
有物先天地，无形本寂寥。能为万象主，不逐四时雕。
同事先皇立玉墀，中和旧节又支离。今朝各自看花处，万里遥知掩泪时。
离魂断续楚江壖，叶坠初红十月天。紫陌事多难暂息，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
眼心非一处，心眼旧分离。直令渠眼见，谁遣报心知。
心绪恰相当，谁能护短长。一床无两好，半丑亦何妨。
多惭恩未报，敢问路何长。万里通秋雁，千峰共夕阳。旧游成远道，此去更违乡。草露深山里，朝朝落客裳。
雨向莎堦滴未休，冷光孤恨雨悠悠。船中闻雁洞庭宿，床下有蛩长信秋。背照翠帘新洒别，不挑红烬正含愁。萧骚寒竹南窗静，一局闲棋为尔留。
云飞天末水空流，省与师同别异州。庭树蝉声初入夏，石床苔色几经秋。灯微静室生乡思，月上严城话旅游。自喜他年接巾舃，沧浪地近虎溪头。
春风金袅万年枝，簇白团红烂熳时。宫女竞思游御苑，大家齐奏圣人知。
城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共霑巾。
露滴滴蘅茅，秋成爽气交。霜椑如蜜裹，□□似盐苞。浮藓侵蛩穴，微阳落鹤巢。还如山里日，门更绝人敲。
日已暮，长檐鸟应度。此时望君君不来，此时思君君不顾。歌宛转，宛转那能异栖宿。愿为形与影，出入恒相逐。
塞寺穷秋别还师，西风一雁倍伤悲。每嗟尘世长多事，重到禅斋是几时。霜岭自添红叶恨，月溪休和碧云词。关河回首便千里，飞锡南归讵可知。
高出军营远映桥，贼兵曾斫火曾烧。风流性在终难改，依旧春来万万条。
旧游前事半埃尘，多向林中结净因。一念一炉香火里，后身唯愿似师身。
美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。
月明溪水上，谁识步虚声。夜静金波冷，风微玉练平。自知尘梦远，一洗道心清。更弄瑶笙罢，秋空鹤又鸣。
云鬟早岁断金刀，戒律曾持五百条。台上灯红莲叶密，眉间毫白黛痕销。绣成佛国银为地，画出王城雪覆桥。清净高楼松桧寺，世雄翻愧自低腰。
旧里趋庭日，新年置酒辰。闻诗鸾渚客，献赋凤楼人。北首辞明主，东堂哭大臣。犹思御朱辂，不惜污车茵。
玉人紫绶相辉映，却要霜须一两茎。其奈无成空老去，每临明镜若为情。
钿毂香车过柳堤，桦烟分处马频嘶，为他沈醉不成泥。花满驿亭香露细，杜鹃声断玉蟾低，含情无语倚楼西。
极目游芳苑，相将对花林。露净山光出，池鲜树影沈。落花时泛酒，歌鸟或鸣琴。是时日将夕，携樽就树阴。
早蛩啼复歇，残灯灭又明。隔窗知夜雨，芭蕉先有声。
前陪看花处，邻里近王昌。今想临戎地，旌旗出汶阳。营飞柳絮雪，门耀戟枝霜。东望清河水，心随艑上郎。
华严西转遶朱坡，每到春时日夕过。曾向姚家园里醉，牡丹红紫数千窠。
西山巍巍兮耸碧，漳水澄澄兮练色，对现分明有何极。
不论平地与山尖，无限风光尽被占。采得百花成蜜后，为谁辛苦为谁甜。
碧玉妆成一树高，万条垂下绿丝绦。不知细叶谁裁出，二月春风似剪刀。
惆怅佳期一梦中，武陵春色尽成空。欲知离别偏堪恨，只为音尘两不通。愁态上眉凝浅绿，泪痕侵脸落轻红。双轮暂与王孙驻，明日西驰又向东。
竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。殷勤还继烛，永夕梦相妨。
常省为官处，门前数树松。寻山屐费齿，书石笔无锋。果熟猿偷乱，花繁鸟语重。今来为客去，惜取最高峰。
曲龙桥顶玩瀛洲，凡骨空陪汗漫流。不假丹梯蹑霄汉，水晶盘冷桂花秋。
汉家旌帜满阴山，不遣胡儿匹马还。愿得此身长报国，何须生入玉门关。
守土亲巴俗，腰章囗汉仪。春行乐职咏，秋感伴牢词。旧里藏书阁，闲门闭槿篱。遥惭退朝客，下马独相思。
风流谁代子，虽有旧无双。欢酒言相送，愁弦意不降。落花馥河道，垂杨拂水窗。海潮与春梦，朝夕广陵江。
问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。
朝客高清爱水禽，绿波双鹭在园林。立当风里丝摇急，步遶池边字印深。刷羽竞生堪画势，依泉各有取鱼心。我乡多傍门前见，坐觉烟波思不禁。
远岫见如近，千里一窗里。坐来石上云，乍谓壶中起。
吾怜曾家子，昔有投杼疑。吾怜姬公旦，非无鸱鸮诗。臣子竭忠孝，君亲惑谗欺。萋斐离骨肉，含愁兴此辞。
兽遶朱轮酒满船，郡城萧洒贵池边。衣同莱子曾分笔，扇似袁宏别有天。九点好山楼上客，两行高柳雨中烟。陵阳百姓将何福，社舞村歌又一年。
藏经看几遍，眉有数条霜。万境心都泯，深冬日亦长。窗虚花木气，衲挂水云乡。时说秋归梦，峰头雪满床。
山雨溪风卷钓丝，瓦瓯篷底独斟时。醉来睡着无人唤，流下前溪也不知。
水殿垂帘冷色凝，一床珍簟展春冰。才人侍立持团扇，金缕双龙贴碧藤。
溪南越乡音，古柳渡江深。日晚无来客，闲船系绿阴。
数峰云断处，去岸暎高山。身到韦江日，犹应未得闲。
煮石烹金炼太元，神仙不肯等闲传。人能认得其中理，夺尽乾坤造化权。
灯火荧煌醉客豪，卷帘罗绮艳仙桃。纤腰怕束金蝉断，鬓髪宜簪白燕高。愁傍翠蛾深八字，笑回丹脸利双刀。无因得荐阳台梦，愿拂余香到缊袍。
高节谏垣客，白云居静坊。马饥餐落叶，鹤病晒残阳。野雾昏朝烛，溪笺惹御香。相招倚蒲壁，论句夜何长。
巡吹慢遍不相和，暗数看谁曲校多。明日梨花园里见，先须逐得内家歌。
石根百尺杉，山眼一片泉。倚之道气高，饮之诗思鲜。于此逍遥场，忽奏别离弦。却笑薜萝子，不同鸣跃年。
乱云如兽出山前，细雨和风满渭川。尽日空蒙无所见，雁行斜去字联联。
继世风流在，传心向一灯。望云裁衲惯，玩雪步花能。交战情忘久，销魂别未曾。明朝阮家集，知有竹林僧。
水蹴危梁翠拥沙，钟声微径入深花。嘴红涧鸟啼芳草，头白山僧自捍茶。松色摧残遭贼火，水声幽咽落人家。因寻古迹空惆怅，满袖香风白日斜。
鸡声闹，半夜及黄昏。半夜精兵行在速，黄昏啼后有回军，太白报人闻。
玉楼春望晴烟灭，舞衫斜卷金条脱。黄鹂娇转声初歇，杏花飘尽龙山雪。凤钗低赴节，筵上王孙愁绝。鸳鸯对衔罗结，两情深夜月。
日照香炉生紫烟，遥看瀑布挂前川。飞流直下三千尺，疑是银河落九天。
日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。
痛饮复高歌，愁终不奈何。家山随日远，身事逐年多。没雁云横楚，兼蝉柳夹河。此心闲未得，到处被诗磨。
西邻已富忧不足，东老虽贫乐有余。白酒酿来缘好客，黄金散尽为收书。
从知东甸尉，铨注似恩除。带土移嵩术，和泉送尹鱼。印床寒鹭宿，壁记醉僧书。堂下诸昆在，无妨候起居。
学山云顶遍寻游，烟棹夷犹出简州。夜雨借公三日水，秋风送我一兰舟。
菀菀黄柳丝，蒙蒙杂花垂。日高红妆卧，倚对春光迟。宁知傍淇水，騕袅黄金羁。
司命保算，丹书南昌。解技七元，腐骨更蓊。
长江春气寒，客况櫂声闲。夜泊诸村雨，程回数郡山。桑根垂断岸，浪沫聚空湾。已去邻园近，随缘是暂还。
久客未还乡，中秋倍可伤。暮天飞旅雁，故国在衡阳。岛外归云迥，林间坠叶黄。数宵千里梦，时见旧书堂。
昨日方髽髻，如今满颔髯。紫阁无心恋，青山有意潜。
戛戛复差差，一丛千万枝。格如僧住处，栽得吏闲时。笋自厅中出，根从府外移。从军无宿例，空想夜风吹。
久雨始无尘，边声四散闻。浸河荒寨柱，吹角白头军。战马龁草，乌鸢识阵云。征人心力尽，枯骨更遭焚。
广狭偶然非制定，犹将方寸像沧溟。一泓春水无多浪，数尺晴天几个星。露满玉盘当半夜，匣开金镜在中庭。主人垂钓常来此，虽把鱼竿醉未醒。
双嵓泻一川，回马断桥前。古庙阴风地，寒钟暮雨天。沙虚留虎迹，水滑带龙涎。却下临江路，潮深无渡船。
歌舞初承恩宠时，六宫学妾画蛾眉。君王厌世妾头白，闻唱歌声却泪垂。
大渡河边蛮亦愁，汉人将渡尽回头。此中剩寄思乡泪，南去应无水北流。
蒋山南望近西坊，亭馆依然锁院墙。天子未尝过细柳，将军寻已戍炖煌。敧倾怪石山无色，零落圆荷水不香。为将为儒皆寂寞，门前愁杀马中郎。
梁城遇导师，参禅了心地。飘零二浙游，更尽佳山水。
竞渡船头掉采旗，两边溅水湿罗衣。池东争向池西岸，先到先书上字归。
前月月明夜，美人同远光。清尘一以间，今夕坐相忘。风落芙蓉露，凝余绣服香。
西望吴王国，云书凤字牌。连江起珠帐，择地葬金钗。满地红心草，三层碧玉阶。春风无处所，凄恨不胜怀。
汉阳云树清无极，蜀国风烟思不堪。莫怪别君偏有泪，十年曾事晋征南。
杜门不复出，久与世情疏。以此为良策，劝君归旧庐。醉歌田舍酒，笑读古人书。好是一生事，无劳献子虚。
蜀国少平地，方思京洛间。远为千里客，来度百牢关。帆影清江水，铃声碧草山。不因名与利，尔我各应闲。
宿习修来得慧根，多闻第一却忘言。自从七祖传心印，不要三乘入便门。东泛沧江寻古迹，西归紫阁出尘喧。河南白尹大檀越，好把真经相对翻。
嘉陵雨色青，澹别酌参苓。到蜀高诸岳，窥天合四溟。书来应隔雪，梦觉已无星。若遇多吟友，何妨勘竺经。
墙下浓阴对此君，小山尖险玉为群。夜来解冻风虽急，不向寒城减一分。
开帘见新月，便即下堦拜。细语人不闻，北风吹裙带。
疥癣深秋旺，爪疮盛夏多。都缘风血聚，忙疗莫蹉跎。
身觉浮云无所著，心同止水有何情。但知潇洒疏朝市，不要崎岖隐姓名。尽日观鱼临涧坐，有时随鹿上山行。谁能抛得人间事，来共腾腾过此生。
春漏促，金烬暗挑残烛。一夜帘前风撼竹，梦魂相断续。有个娇饶如玉，夜夜绣屏孤宿。闲抱琵琶寻旧曲，远山眉黛绿。
天涯非日观，地屺望星楼。练光摇乱马，剑气上连牛。草湿姑苏夕，叶下洞庭秋。欲知凄断意，江上涉安流。
绝顶茅庵老此生，寒云孤木伴经行。世人那得知幽径，遥向青峰礼磬声。
城上赤云呈胜气，眉间黄色见归期。幕中无事惟须饮，即是连镳向阙时。
上士既开天，中朝为得贤。青云方羽翼，画省比神仙。委佩云霄里，含香日月前。君王傥借问，客有上林篇。
东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。
关城树色齐，往事未全迷。塞路真人气，封门壮土泥。草浓延蝶舞，花密教莺啼。若以鸣为德，鸾皇不及鸡。
扬旌过陇头，陇水向西流。塞路依山远，戍城逢笛秋。寒沙阴漫漫，疲马去悠悠。为问征行将，谁封定远侯。
高弦一弄武陵深，六幕天空万里心。吴苑歌骊成久别，楚峰回雁好归音。十千美酒花期隔，三百枯棋弈思沈。莫上孤城频送目，浮云西北是家林。
既悟莲花藏，须遗贝叶书。菩提无处所，文字本空虚。观指非知月，忘筌是得鱼。闻君登彼岸，舍筏复何如。
不知羞，不敢留。但好去，莫相虑。孤客惊，百愁生。饭蔬簟食乐道，忘饥陋巷不疲。
几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。
尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。
洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接銮凰别苇丛。
闻道长溪尉，相留一馆闲。□□□□□，尚隔几重山。为旅春风外，怀人夜雨间。年来疏览镜，怕见减朱颜。
孤云无定踪，忽到又相逢。说尽天涯事，听残上国钟。问人寻寺僻，乞食过街慵。忆到曾栖处，开门对数峰。
渚田芳草遍，共忆故山春。独往沧洲暮，相看白发新。定过林下寺，应见社中人。只恐东归后，难将鸥鸟亲。
鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。
羽盖飞天汉，凤驾越层峦。俱叹三秋阻，共叙一宵欢。璜亏夜月落，靥碎晓星残。谁能重操杼，纤手濯清澜。
枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
雪彩霜威马祖风，虎降高格气如龙。谁人会得归宗路？一镞三关海内通。
欢异且交亲，酒生开瓮春。不须愁犯卯，且乞醉过申。折草为筹箸，铺花作锦裀。娇莺解言语，留客也殷勤。
千门开锁万灯名，正月中旬动帝京。三百内人连袖舞，一时天上著词声。
昔时可可贫，今朝最贫冻。作事不谐和，触途成倥偬。行泥屡脚屈，坐社频腹痛。失却斑猫儿，老鼠围饭瓮。
送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
双溪分二峡，万古水溶溶。彩气衣常动，精灵日夕逢。
鹿门埋孟子，岘首载羊公。万古千秋里，青山明月中。政从襄沔绝，诗过洞庭空。尘路谁回眼，松声两处风。
莲花烛，亭亭嫩蘂生红玉。不知含泪怨何人，欲问无由得心曲。
万事翛然只有棋，小轩高净簟凉时。阑珊半局和微醉，花落中庭树影移。
定获英奇不在多，然须设网遍山河。禽虽一目罗中得，岂可空张一目罗。
行年四十五，两鬓半苍苍。清瘦诗成癖，粗豪酒放狂。老来尤委命，安处即为乡。或拟庐山下，来春结草堂。
胡为遭遇孰为官，朝野君亲各自欢。敢向官途争虎首，尚嫌身累爱猪肝。冰霜谷口晨樵远，星火炉边夜坐寒。唯有报恩心未剖，退居犹欲佩芄兰。
阴香装艳入青纱，还与欹眠好事家。梦里却成山色雨，沈山不敢鬬青华。
经年理郡少欢娱，为习干戈间饮徒。今日临行尽交割，分明收取媚川珠。
功成犹自更行春，塞路旌旗十里尘。只用篇章为教化，不知夷夏望陶钧。金章照耀浮光动，玉面生狞细步匀。历任圣朝清峻地，至今依是少年身。
金盆盥素手，焚香诵普门。来生何所愿，与郎为一身。
翻覆升沈百岁中，前途一半已成空。浮生暂寄梦中梦，世事如闻风里风。修竹万竿资阒寂，古书千卷要穷通。一壶浊酒暄和景，谁会陶然失马翁。
平吴专越祸胎深，岂是功成有去心。句践不知嫌鸟喙，归来犹自铸良金。
天涯离二纪，阙下历三朝。涨海虽然阔，归帆不觉遥。惊波时失侣，举火夜相招。来往寻遗事，秦皇有断桥。
君诗昨日到通州。万里知君一梦刘，闲坐思量小来事。秪应元是梦中游。
挹泰坛，紫泰清。受天命，报天成。竦皇心，荐乐声。志上达，歌下迎。
二百四十载，海内何纷纷。六国兵同合，七雄势未分。从成拒秦帝，策决问苏君。鸡鸣将狗盗，论德不论勋。
旅梦何时尽，征途望每赊。晚秋淮上水，新月楚人家。猿啸空山近，鸿飞极浦斜。明朝南岸去，言折桂枝花。
自叹淮阳卧，谁知去国心。幽亭来北户，高韵得南金。苔甃窥泉少，篮舆爱竹深。风蝉一清暑，应喜脱朝簪。
晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
常说仙家事不同，偶陪花月此宵中。锦屏银烛皆堪恨，惆怅纱窗向晓风。
魏帝休夸薛夜来，雾绡云縠称身裁。红儿秀发君知否，倚槛繁花带露开。
日夜役神多损寿，先生下世未中年。撰碑纵托登龙伴，营奠应支卖鹤钱。孤垅阴风吹细草，空窗湿气渍残篇。人间别更无冤事，到此谁能与问天。
日暮田家远，山中勿久淹。归人须早去，稚子望陶潜。
倏忽千龄尽，冥茫万事空。青松洛阳陌，白草建康宫。道德遗文在，兴衰自古同。受恩无补报，反袂泣途穷。
十载元正酒，相欢意转深。自量麋鹿分，只合在山林。
怅望前回梦里期，看花不语苦寻思。露桃宫里小腰肢。眉眼细，鬓云垂，惟有多情宋玉知。
醉别江东酒一杯，往年曾此驻尘埃。鱼听建业歌声过，水看瞿塘雪影来。黄祖不能容贱客，费祎终是负仙才。平生胆气平生恨，今日江边首懒回。
皎月照芳树，鲜葩含素辉。愁人惜春夜，达曙想岩扉。风静阴满砌，露浓香入衣。恨无金谷妓，为我奏思归。
南斗阑珊北斗稀，茅君夜著紫霞衣。朝骑白鹿趁朝去，凤押笙歌逐后飞。
陌头杨柳枝，已被春风吹。妾心正断绝，君怀那得知。
吴均蕙圃移嘉木，正及东溪春雨时。日晚莺啼何所为，浅深红腻压繁枝。
江与湖相通，二水洗高空。定知一日帆，使得千里风。雪唱与谁和，俗情多不通。何当逸翮纵，飞起泥沙中。
玄晏先生已白头，不随鹓鹭狎群鸥。元卿谢免开三迳，平仲朝归卧一裘。醉后独知殷甲子，病来犹作晋春秋。尘缨未濯今如此，野水无情处处流。
水势临阶转，峰形对路开。槎从天上得，石是海边来。瑞草分丛种，祥花间色栽。旧传词赋客，唯见有邹枚。
白鹤西山别，更看上去船。遥知寻寺路，应念宿江烟。到处无闲日，回期已隔年。何因陪夜坐，清论谏臣边。
圣主由来法帝尧，御人以礼曲龙腰。有时闹市头边过，到处文明贺圣朝。
宿妆残粉未明天，总立昭阳花树边。寒食内人长白打，库中先散与金钱。
冰作形容雪作眉，早知谈论两川知。如今不用空求佛，但把令狐宰相诗。
谪辞魏阙鹓鸾隔，老入庐山麋鹿随。薄暮萧条投寺宿，凌晨清净与僧期。双林我起闻钟后，只日君趋入阁时。鹏鷃高低分皆定，莫劳心力远相思。
四方无事太平年，万象鲜明禁火前。九重细雨惹春色，轻染龙池杨柳烟。
长安二月柳依依，西出流沙路渐微。阏氏山上春光少，相府庭边驿使稀。
鼓角缘边郡，川原欲夜时。秋听殷地发，风散入云悲。抱叶寒蝉静，归来独鸟迟。万方声一概，吾道竟何之。
西陵侠年少，送客过长亭。青槐夹两路，白马如流星。闻道羽书急，单于寇井陉。气高轻赴难，谁顾燕山铭。
白简尝持宪，黄图复尹京。能标百郡则，威肃一朝清。典秩崇三礼，临戍振五兵。更闻传世业，才子有高名。
春风日日雨时时，寒力潜从暖势衰。一气不言含有象，万灵何处谢无私。诗通物理行堪掇，道合天机坐可窥。应是正人持造化，尽驱幽细入罏锤。
南国多佳人，莫若大堤女。玉床翠羽帐，宝袜莲花距。魂处自目成，色授开心许。迢迢不可见，日暮空愁予。
齐心不倦自朝真，岂为修仙欲济人。天上香风吹楚泽，江南江北镇成春。
君住澧水北，我家澧水西。两村辨乔木，五里闻鸣鸡。饮酒溪雨过，弹棋山月低。徒闻蒋生径，尔去谁相携。
擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。湘江好烟月，门系钓鱼船。
中宵天色净，片月出沧洲。皎洁临孤岛，婵娟入乱流。应同故园夜，独起异乡愁。那得修蓬转，从君上庾楼。
昨夜越溪难，含悲赴上兰。今朝逾岭易，抱笑入长安。
劝君一，专心常念波罗密。勤修六度向菩提，五浊三涂自然出。
夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
心知衡岳路，不怕去人稀。船里谁鸣磬，沙头自曝衣。有家从小别，是寺即言归。料得逢春住，当禅云满扉。
欲话趋时首重骚，因君倍惜剃头刀。千般贵在能过达，一片心闲不那高。山叠好云藏玉鸟，海翻狂浪隔金鳌。时应记得长安事，曾向文场属思劳。
曾将数骑过桑干，遥对单于饬马鞍。塞北征儿谙用剑，关西宿将许登坛。田园芜没归耕晚，弓箭开离出猎难。唯有老身如刻画，犹期圣主解衣看。
左宦终何路，摅怀亦自宽。襞笺嘲白鹭，无意喻枭鸾。
行人立马强盘回，别字犹含未忍开。好去出门休落泪，不如前路早归来。
别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
知君百里鸣琴处，公退千山尽日看。政化有同风偃草，更将余力拯孤寒。
京中曹局无多事，寒食贫儿要在家。遮莫杏园胜别处，亦须归看傍村花。
虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
椿龄会足衰，劫往岂足辽。虚刀挥至空，鄙滞五神愁。
移得龙泓潋滟寒，月轮初下白云端。无人尽日澄心坐，倒影新篁一两竿。
早春惊柳穟，初晦掩蓂华。骑出平阳里，筵开卫尉家。竹影含云密，池纹带雨斜。重惜林亭晚，上路满烟霞。
闲吟秋景外，万事觉悠悠。此夜若无月，一年虚过秋。
望断长川一叶舟，可堪归路更沿流。垂来别处无人见，芳草斜阳满渡头。
清苦月偏知，南归瘦马迟。橐轻缘换酒，髪白为吟诗。水色西陵渡，松声伍相祠。圣朝思直谏，不是挂冠时。
生为明代苦吟身，死作长江一逐臣。可是当时少知己，不知知己是何人。
玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
阑珊星斗缀珠光，七夕宫嫔乞巧忙。总上穿针楼上去，竞看银汉洒琼桨。
江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。
自从车马出门朝，便入空房守寂寥。玉枕夜残鱼信绝，金钿秋尽雁书遥。脸边楚雨临风落，头上春云向日销。芳草又衰还不至，碧天霜冷转无憀。
香清粉澹怨残春，蝶翅蜂须恋蘂尘。闲倚晚风生怅望，静留迟日学因循。休将薜荔为青琐，好与玫瑰作近邻。零落若教随暮雨，又应愁杀别离人。
檀槽一抹广陵春，定子初开睡脸新。却笑吃虚隋炀帝，破家亡国为何人。
遐荒迢遰五羊城，归兴浓消客里情。家近似忘山路险，土甘殊觉瘴烟轻。梅花清入罗浮梦，荔子红分广海程。此去定知偿隐趣，石田春雨读书耕。
茅鸱茅鸱，无啄我雀。汝食汝饱，莫我肯略。愿弹去汝，来彼瑞鹊。来彼瑞鹊，其音可乐。
女是寄生枝，男是冬青木。冬青驾白鹅，寄生跨黄鹿。若遇寇相凌，稳便抛家族。早早上三清，莫候丹砂熟。
江头数顷杏花开，车马争先尽此来。欲待无人连夜看，黄昏树树满尘埃。
燕恋雕梁马恋轩，此心从此更何言。直将尘外三生命，未敌君侯一日恩。红蜡有时还入梦，片帆何处独销魂？忍看明发衣襟上，珠泪痕中见酒痕。
虽匪囊中物，何坚不可钻。一朝操政柄，定使冠三端。
桃花春水涨，之子忽乘流。岘首辞蛟浦，江中问鹤楼。赠君青竹杖，送尔白蘋洲。应是神仙子，相期汗漫游。
纷纷忽降当元曾，著物轻明似月华。狂洒玉墀初散絮，密黏宫树未妨花。迥封双阙千寻峭，冷压南山万仞斜。宁意传来中使出，御题先赐老僧家。
多病久离索，相寻聊解颜。短墙通御水，疏树出南山。岁月何难老，园林未得还。无门共荣达，孤坐却如闲。
绛节引雕戈，鸣驺动玉珂。戎城去日远，汉使隔年多。雁宿常连雪，沙飞半渡河。明光朝即迩，杕杜早成歌。
手足分携肠断时，关山千里共相思。此行愿促归鞭早，莫待枝头叫子规。
离宫划开赤帝怒，喝出六龙奔日驭。下土熬熬若煎煮，苍生惶惶无处处。火云峥嵘焚泬寥，东皋老农肠欲焦。何当一雨苏我苗，为君击壤歌帝尧。
塞深沙草白，都护领燕兵。放火烧奚帐，分旗筑汉城。下营看岭势，寻雪觉人行。更向桑干北，擒生问碛名。
万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。
得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
奕叶金章贵，连枝鼎位尊。台庭为凤穴，相府是鸰原。世阅空悲命，泉幽不返魂。惟余汉臣史，继术赞韦门。
两树夹招提，三春引影低。叶中微有字，阶下已成蹊。含气同修短，分条德且齐。不容凡鸟坐，应欲俟栖。
紫气氤氲满帝都，映楼明月锁金铺。银泥殿里嫌红烛，教近龙床着火珠。
一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到岸，相忆遶茶丛。
南华源道宗，玄远故不测。动与造化游，静合太和息。放旷生死外，逍遥神明域。况乃资九丹，轻举归太极。
丙丁日，若遇黑云拦。莫恃兵多兼将勇，也宜坚守引师还。征战必遭残。
焰细灯将尽，声遥漏正长。老人秋向火，小女夜缝裳。菊悴篱经雨，萍销水得霜。今冬煖寒酒，先拟共君尝。
柳碧桑黄破国春，残阳微雨望归人。江山不改兴亡地，冠盖自为前后尘。帆势挂风轻若翅，浪声吹岸叠如鳞。六朝无限悲愁事，欲下荒城回首频。
秋宵秋月，一朵荷花初发，照前池。摇曳熏香夜，婵娟对镜时。蘂中千点泪，心里万条丝。恰似轻盈女，好风姿。
鳀鱼苦笋香味新，杨柳酒旗三月春。风光百计牵人老，争奈多情是病身。
芳条得意红，飘落忽西东。分逐春风去，风回得故丛。明朝金井露，始看忆春风。
长生药，不用问他人。八卦九宫看掌上，五行四象在人身，明了自通神。
猗太帝兮，其智如神。分草实兮，济我生人。
足伤遭马坠，腰重倩人抬。秪合窗间卧，何由花下来。坐依桃叶枝，行呷地黄杯。强出非他意，东风落尽梅。
为爱逍遥第一篇，时时闲步赏风烟。看花临水心无事，功业成来二十年。
南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
皇猷被寰宇，端扆属元辰。九重丽天邑，千门临上春。
小捷风流已俊才，便将红粉作金台。明年未去池阳郡，更乞春时却重来。
萝茑必有托，风霜不能落。酷在兰将蕙，甘从葵与藿。运命虽为宰，寒暑自回薄。悠悠天地间，委顺无不乐。
雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
衰鬓闲生少，丹梯望觉危。松须依石长，鹤不傍人卑。
少妇经年别，开帘知礼客。门户尔能持，归来笑投策。（乾隆《秦州新志》及乾隆《狄道州志》十三收外诗，连作一首。前书每二十字为一行，或因此而析为十首。
将军梦，身涉大高山。遇战必赢功显著，相逢敌战急攻残，莫放片时间。
情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。
结构叨凭柱石材，敢期幢盖此徘徊。阳春曲调高难和，尽日焚香倚隗台。
榴花新酿绿于苔，对雨闲倾满满杯。荷锸醉翁真达者，卧云逋客竟悠哉。能诗岂是经时策，爱酒原非命世才。门外绿萝连洞口，马嘶应是步兵来。
多病秋风落，君来慰眼前。自闻茅屋趣，只想竹林眠。满谷山云起，侵篱涧水悬。嗣宗诸子侄，早觉仲容贤。
百二山河壮帝畿，关门何事更开迟。应从漏却田文后，每度闻鸡不免疑。
日暮长江里，相邀归渡头。落花如有意，来去逐船流。
我种东峰千叶莲，此峰毛女始求仙。今朝暗算当时事，已是人间七万年。
闺夕绮窗闭，佳人罢缝衣。理琴开宝匣，就枕卧重帏。夜久灯花落，薰笼香气微。锦衾重自煖，遮莫晓霜飞。
忆别悠悠岁月长，酒兵无计敌愁肠。柔丝漫折长亭柳，绾得同心欲寄将。
天上何劳万古春，君前谁是百年人。魂销尚愧金炉烬，思起犹惭玉辇尘。烟翠薄情攀不得，星芒浮艳采无因。可怜明镜来相向，何似恩光朝夕新。
竹色覆禅栖，幽禽遶院啼。空门无去住，行客自东西。井气春来歇，庭枝雪后低。相看念山水，尽日话曹溪。
四十九年前及第，同年唯有老夫存。今日殷勤访吾子，稳将鬐鬣上龙门。
星昼陨，其地定为灾。必有火焚军寨栅，兼防将士涉沙泥，移寨莫徘徊。
无求胜礼佛，知足胜持斋。本自无薪火，何劳更拾柴。
安闲日夜不曾奔，里有玄珠开一门。荡尽尘劳分日月，直交至宝入昆仑。
潮沟横趣北山阿，一月三游未是多。老去交亲难暂舍，闲中滋味更无过。谿桥树映行人渡，村径风飘牧竖歌。孤櫂乱流偏有兴，满川晴日弄微波。
宫庭皆应紫微垣，壮丽宸居显至尊。赤子颙颙瞻父母，已将仁德比乾坤。
水阔坐看千万里，青芜盖地接天津。祢衡莫爱山中静，遶舍山多却碍人。
黔江秋水浸云霓，独泛慈航路不迷。猿狖窥斋林叶动，蛟龙闻咒浪花低。如莲半偈心常悟，问菊新诗手自携。常说摩围似灵鹫，却将山屐上丹梯。
寂寞画堂空，深夜垂罗幕。灯暗锦屏欹，月冷珠帘薄。愁恨梦难成，何处贪欢乐。看看又春来，还是长萧索。
万玉朝宗凤扆，千金率领龙媒。眄鼓凝骄躞蹀，听歌弄影徘徊。
军行次，蜂蝶接连来。定有伏兵居草莽，好防林木与山崖，先探保无灾。
贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
气象四时清，无人画得成。众山寒叠翠，两派绿分声。坐月何曾夜，听松不似晴。混元融结后，便有此溪名。
残照玉梁巅，峨峨远櫂前。古来传胜异，人去学神仙。白鹿老碧壑，黄猿啼紫烟。谁心共无事，局上度流年。
青霄一路少人行，休话兴亡事不成。金榜因何无姓字，玉都必是有仙名。云归入海龙千尺，云满长空鹤一声。深谢宋朝明圣主，解书丹诏诏先生。
驯扰朱门四五年，毛香足净主人怜。无端咬着亲情客，不得红丝毯上眠。
悠悠一别已三年，相望相思明月天。肠断青天望明月，别来三十六回圆。
红粉青楼曙，垂杨仲月春。怀君重攀折，非妾妒腰身。舞带萦丝断，娇娥向叶嚬。横吹凡几曲，独自最愁人。
君不见吴王宫阁临江起，不见珠帘见江水。晓气晴来双阙间，潮声夜落千门里。句践城中非旧春，姑苏台下起黄尘。祗今唯有西江月，曾照吴王宫里人。
晚景函关路，凉风社日天。青岩新有燕，红树欲无蝉。愁立驿楼上，厌行官堠前。萧条秋兴苦，渐近二毛年。
白头新洗镜新磨，老逼身来不奈何。耳里频闻故人死，眼前唯觉少年多。塞鸿遇暖犹回翅，江水因潮亦反波。独有衰颜留不得，醉来无计但悲歌。
已能持律藏，复去礼禅亭。长老偏摩顶，时流尚诵经。独行寒野旷，旅宿远山青。眷属空相望，鸿飞已杳冥。
吾见夫子德，谁云习相近。数仞不可窥，言味终难尽。处喧虑常澹，作吏心亦隐。更有嵩少峰，东南为胜引。
几年调弄七条丝，元化分功十指知。泉迸幽音离石底，松含细韵在霜枝。窗中顾兔初圆夜，竹上寒蝉尽散时。唯有此时心更静，声声可作后人师。
青春未得意，见花却如雠。路逢白面郎，醉插花满头。
谢玄晖殁吟声寝，郡阁寥寥笔砚闲。无复新诗题壁上，虚教远岫列窗间。忽惊歌雪今朝至，必恐文星昨夜还。再喜宣城章句动，飞觞遥贺敬亭山。
暮暮焚香何处宿，西岩一室映疏藤。光阴难驻迹如客，寒暑不惊心似僧。高树有风闻夜磬，远山无月见秋灯。身闲境静日为乐，若问其余非我能。
闲立春塘烟澹澹，静眠寒苇雨飕飕。渔翁归后汀沙晚，飞下滩头更自由。
海东谁敌手，归去道应孤。阙下传新势，船中覆旧图。穷荒回日月，积水载寰区。故国多年别，桑田复在无。
戚戚一西东，十年今始同。可怜歌酒夜，相对两衰翁。
绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
三月正当三十日，风光别我苦吟身。共君今夜不须睡，未到晓钟犹是春。
重公旧相识，一夕话劳生。药裹关身病，经函寄道情。岳寒当寺色，滩夜入楼声。不待移文诮，三年别赤城。
妾年初二八，两度嫁狂夫。薄命今犹在，坚贞扫地无。
轩皇传上略，蜀相运神机。水落龙蛇出，沙平鹅鹳飞。波涛无动势，鳞介避余威。会有知兵者，临流指是非。
欲令雪貌带红芳，更取金瓶泻玉浆。凤管鹤声来未足，懒眠秋月忆萧郎。
壮国山河倚空碧，迥拔烟霞侵太白。绿崖下视千万寻，青天只据百余尺。
一角横查碍小滩，渔舟稍稍避回湍。鹿蹄踏叶暮山响，龟壳曝沙春水寒。诗句近吟知律变，《易》书穷讨觉才难。风光好处自携酌，归去醉扶花药栏。
暝色护楼台，阴云昼未开。一尘无处著，花雨遍苍苔。
几叹红桃开未得，忽惊造化新装饰。一种同霑荣盛时，偏荷清光借颜色。
白日相思可奈何，严城清夜断经过。只知解道春来瘦，不道春来独自多。
塞垣通碣石，虏障抵祁连。相思在万里，明月正孤悬。影移金岫北，光断玉门前。寄言闺中妇，时看鸿雁天。
风波不动影沈沈，翠色全微碧色深。应是水仙梳洗处，一螺青黛镜中心。
秦相架群材，登临契上台。查从银汉落，江自雪山来。俪曲亲流火，凌风洽小杯。帝乡如在目，欲下尽裴回。
孺亭滕阁少踟蹰，三度南游一事无。秪觉流年如鸟逝，不知何处有龙屠？云归洪井枝柯敛，水下漳江气色麤。赖得与君同此醉，醒来愁被鬼揶揄。
屐齿无泥竹策轻，莓苔梯滑夜难行。独开石室松门里，月照前山空水声。
二千余里采琼瓌，到处伤心瓦砾堆。唯有绣衣周柱史，独将珠玉挂西台。
门前洛阳客，下马拂征衣。不枉故人驾，平生多掩扉。行人返深巷，积雪带余晖。早岁同袍者，高车何处归。
有花有酒有笙歌，其奈难逢亲故何。近海饶风春足雨，白须太守闷时多。
怅望青山下，回头泪满巾。故乡多古树，落日少行人。发鬓将回色，簪缨未到身。谁知武陵路，亦有汉家臣。
刘表荒碑断水滨，庙前幽草闭残春。已将怨泪流斑竹，又感悲风入白蘋。八族未来谁北拱，四凶犹在莫南巡。九峰相似堪疑处，望见苍梧不见人。
大堤女儿郎莫寻，三三五五结同心。清晨对镜冶容色，意欲取郎千万金。
别后音尘断，相逢又共吟。雪霜今日鬓，烟月旧时心。舣櫂夕阳在，听鸿秋色深。一尊开口笑，不必话升沈。
魏帝当时铜雀台，黄花深映棘丛开。人生富贵须回首，此地岂无歌舞来。
到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。
山中多法侣，禅诵自为群。城郭遥相望，唯应见白云。
瑶姬天帝女，精彩化朝云。宛转入宵梦，无心向楚君。锦衾抱秋月，绮席空兰芬。茫昧竟谁测，虚传宋玉文。
借问江湖与海水，何似君情与妾心。相恨不如潮有信，相思始觉海非深。
颔下髭须半是丝，光阴向后几多时。非无解挂簪缨意，未有支持伏腊资。冒热冲寒徒自取，随行逐队欲何为。更惭山侣频传语，五十归来道未迟。
相过值早凉，松帚扫山床。坐石泉痕黑，登城藓色黄。逆风沈寺磬，初日晒邻桑。几处逢僧说，期来宿北冈。
天书到法堂，朽质被荣光。自笑无功德，殊恩谬激扬。还登建礼署，犹忝会稽章。佳句惭相及，称仁岂易当。
雨霁长空荡涤清，远山初出未知名。夜来江上如钩月，时有惊鱼掷浪声。
巩树先春雪满枝，上阳宫柳啭黄鹂。桓谭未便忘西笑，岂为长安有凤池。
暮齿忽将及，同心私自怜。渐衰宜减食，已喜更加年。紫绶行联袂，篮轝出比肩。与君同甲子，岁酒合谁先。
未晓已成妆，乘潮去茫茫。因从京口渡，使报邵陵王。
圆魄上寒空，皆言四海同。安知千里外，不有雨兼风。
驱传草连天，回风满树蝉。将过夫子宅，前问孝廉船。汉使收三箧，周诗采百篇。别来将有泪，不是怨流年。
洛水桥边春日斜，碧流清浅见琼砂。无端陌上狂风急，惊起鸳鸯出浪花。
如涌浮图近紫霄，芙蓉仙苑礼群僚。海天遥奉金轮日，尽遣祯祥归圣朝。
猿声到枕上，愁梦纷难理。寂寞深夜寒，青霜落秋水。
绮席春眠觉，纱窗晓望迷。朦胧残梦里，犹自在辽西。
芳径春归花半开，碧山波暖雁初回。满楼月色还依旧，昨夜歌声自不来。愁眼向谁零玉箸，征蹄何处驻红埃？中宵吟罢正惆怅，从此兰堂锁绿苔。
高峰逢人又脱衣，小蛇虽毒不能为。可中井底看天近，小是沙弥善大机。大浪虽高不足知，百年凡木长干枝。一鸟南飞却归北，二人东往却还西。
唐剑斩隋公，拳毛属太宗。莫嫌金甲重，且去捉风。
不碍扬帆路，盘根压洞庭。波涛四面白，云外一堆青。鱼跃晴波动，龙归石洞腥。才期托名画，为我簇为屏。
暖掠红香燕燕飞，五云仙珮晓相携。花开鹦鹉韦郎曲，竹亚虬龙白帝溪。富贵万场归紫酒，是非千载逐芳泥。不知多少开元事，露泣春丛向日低。
忆昔花间相见后，只凭纤手，暗抛红豆。人前不解，巧传心事，别来依旧，孤负春昼。碧罗衣上蹙金绣，睹对对鸳鸯，空裛泪痕透。想韶颜非久，终是为伊，只恁偷瘦。
忆昔初年三十二，当时秋思已难堪。若为重入华阳院，病鬓愁心四十三。
晦夜不生月，琴轩犹为开。墙东隐者在，淇上逸僧来。茗爱传花饮，诗看卷素裁。风流高此会，晓景屡裴回。
严寒动八荒，莿莿无休时。阳乌不自暖，雪压扶桑枝。岁暮寒益壮，青春安得归。朔雁到南海，越禽何处飞？谁言贫士叹，不为身无衣。
上帝无私意甚微，欲教霖雨更光辉。也知出处花相似，可到贫家影便稀。云汉风多银浪溅，昆山火后玉灰飞。高楼四望吟魂敛，却忆明皇月殿归。
二生俱我友，清苦辈流稀。旧国居相近，孤帆秋共归。残阳沙鸟乱，疏雨岛枫飞。几宿多山处，猿啼烛影微。
净宇流金□，直诚翳宝床。自应归寂灭，非是倦津梁。
绮阁香销华厩空，忍将行雨换追风。休怜柳叶双眉翠，却爱桃花两耳红。侍宴永辞春色里，趁朝休立漏声中。恩劳未尽情先尽，暗泣嘶风两意同。
自入新丰市，唯闻旧酒香。抱琴酤一醉，尽日卧弯汤。
青山长在境长新，寂寞持竿一水滨。及得王师身已老，不知辛苦为何人。
猛炽焰中人有路，旋风顶上屹然栖。；镇常历劫谁差互，杲日无言运照齐。
愈孟郊冰溪时咽绝，风枥方轩举。此处不断肠，定知无断处。
初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
多病仍多感，君心自我心。浮生都是梦，浩叹不如吟。白雪篇篇丽，清酤盏盏深。乱离俱老大，强醉莫霑襟。
两国道涂都万里，来从此地等平分。行人竞说东西利，事不关心耳不闻。
举国贤良尽泪垂，扶苏屈死树边时。至今谷口泉呜咽，犹似秦人恨李斯。
年少共怜含露色，老人偏惜委尘红。如何遂得心中事，每要花时不厌风。
卓哉弦高子，商隐独摽奇。效谋全郑国，矫命犒秦师。赏神义不受，存公灭其私。虚心贵无名，远迹居九夷。
故友别来三四载，新诗吟得百余篇。夜来江上秋无月，恨不相逢在雪天。
丁丁漏水夜何长，漫漫轻云露月光。秋壁暗虫通夕响，寒衣未寄莫飞霜。
宝鸡辞旧役，仙凤历遗墟。去此近城阙，青山明月初。
飞阁层层茂苑间，夏凉秋晚屙登攀。万家前后皆临水，四槛高低尽见山。何事越王侵敌国，不妨辽鹤唁人寰。五湖直下须归去，自笑身闲迹未闲。
握手河桥柳似金，蜂须轻惹百花心，蕙风兰思寄清琴。意满便同春水满，情深还似酒杯深，楚烟湘月两沈沈。
金与月，俱出在西方。星北北方军必胜，星南南面将身强，月白将兵亡。
王屋南崖见洛城，石龛松寺上方平。半山槲叶当窗下，一夜曾闻雪打声。
欲知儒道贵，缝掖见诸侯。且感千金诺，宁辞万里游。雁峰侵瘴远，桂水出云流。坐惜离居晚，相思绿蕙秋。
白发又经秋，端居海上洲。无机因事发，有涕为时流。新酒乘凉压，残碁隔夜收。公车无路入，同拜老闲侯。
章句积微功，星霜二十空。僻应如我少，吟喜得君同。月上僧归后，诗成客梦中。更闻栖鹤警，清露滴青松。
城营内，大雾起城头。白色似烟兵战起，三朝五日簇戈矛，准备好方游。
佳人靓晚妆，清唱动兰房。影出含风扇，声飞照日梁。娇嚬眉际敛，逸韵口中香。自有横陈会，应怜秋夜长。
老亲依北海，贱子弃南荒。有泪皆成血，无声不断肠。此中逢故友，彼地送还乡。愿作枫林叶，随君度洛阳。
尼莲河水正东流，曾浴金人体得柔。自此更谁登彼岸，西看佛树几千秋。
烟深树老蔽苍苍，楼殿参差隐夕阳。白玉砌寒苔自碧，真珠帘断月无光。骊山南去侵天尽，渭水东流入海长。唯有春风旧情在，不将花艳出宫墙。
军营内，獐入及登城。若遇此妖多是火，不然孝服与兵争，祈谢保安宁。
花岛相逢满袖云，藉花论道过金巾。腾腾又入仙山去，只恐是青城丈人。
阙下经年别，人间两地情。坛场新汉将，烟月古隋城。雁去梁山远，云高楚岫明。君家荷藕好，缄恨寄遥程。
相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。
南州无百战，北地有长征。闲杀何从事，伤哉苏子卿。江楼联雪句，野寺看春耕。门外沧浪水，风波杂雨声。
地僻春来静，深宜长者居。好花都待晚，修竹不妨疏。雁入湘江食，人侵晓色锄。似君无学处，头白道如初。
徒步随计吏，辛勤鬓易凋。归期无定日，乡思羡回潮。冒雨投前驿，侵星过断桥。何堪穆陵路，霜叶更潇潇。
从事不从事，养生非养生。职为尸禄本，官是受恩名。时态已相失，岁华从自惊。西斋一卮酒，衰老与谁倾。
六博争雄好彩来，金盘一掷万人开。丈夫赌命报天子，当斩胡头衣锦回。
昆吾御宿自逶迤，紫阁峰阴入渼陂。香稻啄余鹦鹉粒，碧梧栖老凤皇枝。佳人拾翠春相问，仙侣同舟晚更移。彩笔昔游干气象，白头吟望苦低垂。
含颦倚瑶瑟，丹慊结繁虑。失身不自还，万恨随玉箸。蘼芜山下路，团扇秋风去。君看心断时，犹在目成处。
感时思弟妹，不寐百忧生。万里经年别，孤灯此夜情。病容非旧日，归思逼新正。早晚重欢会，羇离各长成。
朔风扣群木，岩霜凋百草。借问月中人，安得长不老。
远岸无行树，经霜有半红。停船搜好句，题叶赠江枫。
轻云未扑霜，树杪橘初黄。行是知名物，过风过水香。
苍苍龙阙晚，九陌杂香尘。方外无他事，僧中有近臣。青门玉露滴，紫阁锦霞新。莫话三峰去，浇风正荡淳。
一迳通高屋，重云翳两原。山寒初宿顶，泉落未知根。急雨洗荒壁，惊风开静门。听君吟废夜，苦却建溪猿。
铸为明镜绝尘埃，翡翠窗前挂玉台。绣带共寻龙口出，菱花争向匣中开。孤光常见鸾踪在，分处还因鹊影回。好是照身宜谢女，嫦娥飞向玉宫来。
院里莺歌歇，墙头蝶舞孤。天香薰羽葆，宫紫晕流苏。晻暧迷青琐，氤氲向画图。只应春惜别，留与博山炉。
雉堞临朱槛，登兹便散愁。蝉声怨炎夏，山色报新秋。江转穿云树，心闲随叶舟。仲宣徒有叹，谢守几追游。
山为水精宫，藉花无尘埃。吟狂岳似动，笔落天琼瓌。伊余自乐道，不论才不才。有时鬼笑两三声，疑是大谢小谢李白来。
使君曾被蝉声苦，每见词文即为愁。况是楚江鸿到后，可堪西望发孤舟。
鱼轩海上遥，鸾影月中销。双剑来时合，孤桐去日凋。夕阳迷陇隧，秋雨咽笳箫。画翣无留影，铭旌已度桥。
壮龄心已尽，孤赏意犹存。岂望图麟阁，惟思卧鹿门。无谋堪适野，何力可拘原。只有容身去，幽山自灌园。
莫叹辞家远，方看佐郡荣。长林通楚塞，高岭见秦城。雪向峣关下，人从郢路迎。翩翩骏马去，自是少年行。
御跸下都门，军麾出塞垣。长杨跨武骑，细柳接戎轩。睿曲风云动，边威鼓吹喧。坐帷将阃外，俱是报明恩。
寿阳公主嫁时妆，八字宫眉捧额黄。见我佯羞频照影，不知身属冶游郎。
陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。
轻云未护霜，树杪橘初黄。信是知名物，微风过水香。
月映长江秋水，分明冷浸星河。浅沙汀上白云多，雪散几丛芦苇。扁舟倒影寒潭，烟光远罩轻波。笛声何处响渔歌，两岸蘋香暗起。
生年鹖冠子，叹世鹿皮翁。眼复几时暗，耳从前月聋。猿鸣秋泪缺，雀噪晚愁空。黄落惊山树，呼儿问朔风。
老去唯耽酒，春来不着家。去年来校晚，不见洛阳花。
兰沐初休曲槛前，暖风迟日洗头天，湿云新敛未梳蝉。翠袂半将遮粉臆，宝钗长欲坠香肩，此时模样不禁怜。
御旗探紫箓，仙杖辟丹丘。捧药芝童下，焚香桂女留。鸾歌无岁月，鹤语记春秋。臣朔真何幸，常陪汉武游。
折妖放艳有谁催，疑就仙中旋折来。图把一春皆占断，固留三月始教开。压枝金蘂香如扑，逐朵檀心巧胜裁。好是酒阑丝竹罢，倚风含笑向楼台。
谢府殷楼少暇时，又抛清宴入书帷。三千余岁上下古，八十一家文字奇。冷梦汉皋怀鹿隐，静怜烟岛觉鸿离。知君满箧前朝事，凤诺龙奴借与窥。
谢公日日伤离别，又向西堂送阿连。想到越中秋已尽，镜河应羡月团圆。
旧游重到倍悲凉，吟忆同人倚寺墙。何处暮蝉喧逆旅，此中山鸟噪垂杨。寰区有主权兵器，风月无人掌桂香。欲寄此心空北望，塞鸿天末失归行。
忽睹云间数雁回，更逢山上正花开。河边淑气迎芳草，林下轻风待落梅。秋宪府中高唱入，春卿署里和歌来。共言东阁招贤地，自有西征谢傅才。
一室他乡远，空林暮景悬。正愁闻塞笛，独立见江船。巴蜀来多病，荆蛮去几年。应同王粲宅，留井岘山前。
诏下搜岩野，高人入竹林。长因抗疏日，便作去官心。清俸供僧尽，沧洲寄迹深。东门有归路，徒自弃华簪。
泉溜潜幽咽，琴鸣乍往还。长风翦不断，还在树枝间。
文场三化鲁儒生，三十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
侬家背篷样，似个大龟甲。雨中跼蹐时，一向听霎霎。甘从鱼不见，亦任鸥相狎。深拥竟无言，空成睡齁。
眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
千首诗堆青玉案，十分酒写白金盂。回头却问诸年少，作个狂夫得了无。
好勇知名早，争雄上将间。战多春入塞，猎惯夜登山。阵合龙蛇动，军移草木闲。今来部曲尽，白首过萧关。
朔风吹雪透刀瘢，饮马长城窟更寒。半夜火来知有敌，一时齐保贺兰山。
江东寒近腊，野寺水天昏。无酒能消夜，随僧早闭门。照墙灯焰细，著瓦雨声繁。漂泊仍千里，清吟欲断魂。
贱妾如桃李，君王若岁时。秋风一已劲，摇落不胜悲。寂寂苍苔满，沈沈绿草滋。繁华非此日，指辇竞何辞。
往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
三十年来独掩关，使符那得到青山？休将琐末人间事，换我一生林下闲。
万里戎王子，何年别月支。异花开绝域，滋蔓匝清池。汉使徒空到，神农竟不知。露翻兼雨打，开坼日离披。
巫峡裴回雨，阳台淡荡云。江山空窈窕，朝暮自纷氲。萤色寒秋露，猿啼清夜闻。谁怜梦魂远，肠断思纷纷。
烝烝我后，享献惟寅。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
蓬颗何时与恨平，蜀江衣带蜀山轻。寻闻骑士枭黄祖，自是无人祭祢衡。
溯青山兮江之隅，拖湘波兮袅绿裾。荷拳拳兮未舒，匪同归兮将焉如。
昔日居邻招屈亭，枫林橘树鹧鸪声。一辞御苑青门去，十见蛮江白芷生。自此曾沾宣室召，如今又守阖闾城。何人万里能相忆，同舍仙郎与外兄。
白额频频夜到门，水边踪迹渐成群。我今避世栖岩穴，岩穴如何又见君。
失水枯鳞得再生，翳桑无地谢深情。朱轮为染酬恩血，公子何由见赤诚。
楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯歧路客愁长。寒城欲晓闻吹笛，犹卧东轩月满床。
槐花馆驿暮尘昏，此去分明吏部孙。才器合居科第首，风流幸是缙绅门。春和洛水清无浪，雪洗高峰碧断根。堪想都人齐指点，列仙相次上昆仑。
西京曾入内，东洛又朝天。圣上方虚席，僧中正乏贤。晨光金殿里，紫气玉帘前。知祝唐尧化，新恩异往年。
月下桥，风外拂残衰柳条。倚栏杆处独自立，青翰何人吹玉箫。
天涯地角知何处，玉体红颜难再遇。但令翅羽为人生，会些高飞共君去。
淮海风涛起，江关忧思长。同悲鹊遶树，独坐雁随阳。山晚云藏雪，汀寒月照霜。由来濯缨处，渔父爱沧浪。
金蹙花球小，真珠绣带垂。几回冲蜡烛，千度入春怀。上客终须醉，觥杯自乱排。
白日依山尽，黄河入海流。欲穷千里目，更上一层楼。
长帆挂短舟，所愿疾如箭。得丧一惊飘，生死无良贱。不谓天不祐，自是人茍患。尝言海利深，利深不如浅。
圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。
共爱芳菲此树中，千跗万萼裹枝红。迟迟欲去犹回望，覆地无人满寺风。
郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。
送客之江上，其人美且才。风波万里阔，故旧十年来。剑拔蛟随断，弓张鸟自摧。阳桥书落落，驿马定先回。
寒窗灯尽月斜晖，珮马朝天独掩扉。清露已凋秦塞柳，白云空长越山薇。病中送客难为别，梦里还家不当归。惟有寄书书未得，卧闻燕雁向南飞。
年少才高求自展，将身万里赴军门。辟书远到开呈客，公服新成著谢恩。驿舫过江分白堠，戍亭当岭见红旛。海花蛮草连冬有，行处无家不满园。
寒天仍远去，离寺雪霏霏。古迹曾重到，生涯不暂归。坐禅山店暝，补衲夜灯微。巡礼何时住，相逢的是稀。
玄圃千春闭玉丛，湛阳一祖碧云空。不须骚屑愁江岛，今日南枝在国风。
酒泻银瓶倒底清，夜深丝竹凤凰鸣。红妆醉起一花落，更引春风无限情。
半夜山雨过，起来满山月。落尽醉处花，荒沟水决决。怆然惜春去，似与故人别。谁遣我多情，壮年无鬓发。
昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。
选进仙韶第一人，才胜罗绮不胜春。重教按舞桃花下，只踏残红作地裀。
相持未定各为君，秦政山河此地分。力尽乌江千载后，古沟芳草起寒云。
龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
语堪铭座默含春，西汉公卿绝比伦。今日抱辕留不得，欲挥双涕学舒人。
连衽架肩，途歌巷咏。邵杜宣慈，庭，永膺休命。
前年风月宿琴堂，大媚仙山近帝乡。别后几沾新雨露，乱来犹记旧篇章。陶潜岂是铜符吏，田凤终为锦帐郎。莫怪相逢倍惆怅，九江烟月似潇湘。
病不出门无限时，今朝强出与谁期。经年不上江楼醉，劳动春风飏酒旗。
端坐求如法，如法转相违。抛法无心取，始自却来归。无求出三界，有念则成痴。求佛觅解脱，不是丈夫儿。
丞相长思煮泉时，郡侯催发只忧迟。吴关去国三千里，莫笑杨妃爱荔枝。
蟠桃一别几千春，谪下人间作至人。尘外烟霞吟不尽，鼎中龙虎伏初驯。除存紫府无他意，终向青冥举此身。辞我麻姑山畔去，蔡经踪迹必相亲。
度拜稽首，庙于元龟。既祃既类，于社是宜。金节煌煌，锡盾雕戈。犀甲熊旗，威命是荷。
谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
草草还草草，湖东别离早。何处愁杀人，归鞍雪中道。出门迷辙迹，云水白浩浩。明日武陵西，相思鬓堪老。
忽惊红琉璃，千艳万艳开。佛火不烧物，净香空徘徊。花下印文字，林间咏觞杯。群官饯宰官，此地车马来。
江边微雨柳条新，握节含香二使臣。两绶对悬云梦日，方舟齐泛洞庭春。今朝草木逢新律，昨日山川满战尘。同是多情怀古客，不妨为赋吊灵均。
昨夜云生天井东，春山一雨一回风。林花并逐溪流下，欲上龙池通不通。
九陌祥烟合，千春瑞月明。宫花将苑柳，先发凤皇城。
晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
夕阳滩上立裴回，红蓼风前雪翅开。应为不知栖宿处，几回飞去又飞来。
吟诗早得名，戴豸又加荣。下国闲归去，他人少此情。云移寒峤出，烧夹夜江明。重引池塘思，还登谢朓城。
白社会中尝共醉，青云路上未相逢。时人莫小池中水，浅处无妨有卧龙。
病起见庭竹，君应悲我情。何妨甚消瘦，却称苦修行。每谢侵床影，时回傍枕声。秋来渐平复，吟遶骨毛轻。
悲君老别我霑巾，七十无家万里身。愁见舟行风又起，白头浪里白头人。
门上关，墙上棘，窗中女子声唧唧，洛阳大道徒自直。女子心在婆舍侧，呜呜笼鸟触四隅。养男男娶妇，养女女嫁夫。阿婆六十翁七十，不知女子长日泣，从他嫁去无悒悒。
丹青妙写十才人，玉峭冰棱姑射神。醉舞离披真鸑鷟，狂吟崩倒瑞麒麟。翻腾造化山曾竭，采掇珠玑海几贫。犹得知音与图画，草堂闲挂似相亲。
六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
莲峰道士高且洁，不下莲宫经岁月。星辰夜礼玉簪寒，龙虎晓开金鼎热。
汉亡金镜道将衰，便有奸臣竞佐时。专国祗夸兄弟贵，举家谁念子孙危。后宫得宠人争附，前殿陈诚帝不疑。朱紫盈门自称贵，可嗟区宇尽疮痍。
烟柳飞轻絮，风榆落小钱。蒙蒙百花里，罗绮竞秋千。
长安朔风起，穷巷掩双扉。新岁明朝是，故乡何路归。鬓丝饶镜色，隙雪夺灯辉。却羡秦州雁，逢春尽北飞。
蜀路何迢递，怜君独去游。风烟连北虏，山水似东瓯。九折盘荒坂，重江遶汉州。临邛一壶酒，能遣长卿愁。
密林多暗香，轻吹送余芳。啼鸟愁春尽，游人喜日长。浮云横暮色，新雨洗韶光。欲散垂□恨，应须入醉乡。
龟，汝灵于人，不灵于身。致网于津，吾灵于身。不灵于人，致走于尘。龟，吾与汝邻。
竞爱松筠翠，皆怜桃李芳。如求济世广，桑柘愿商量。
高楼上长望，百里见灵山。雨歇河珠定，云开谷鸟还。田苗映林合，牛犊傍村闲。始得消忧处，蝉声催入关。
伏奏随廉使，周行外冗员。白髭空受岁，丹陛不朝天。秉烛千官去，垂帘一室眠。羡君青琐里，并冕入炉烟。
无言堪自喩，偶坐更相悲。木落惊年长，门闲惜草衰。买山犹未得，谏猎又非时。设被浮名系，归休渐欲迟。
携妓东山去，春光半道催。遥看若桃李，双入镜中开。
茫茫霭霭失西东，柳浦桑村处处同。戍鼓一声帆影尽，水禽飞起夕阳中。
太项冥虚极，微远不可究。禀量合太初，返形寄童幼。孔父惭至理，颜生赖真授。泛然同万流，无迹世莫觏。
千题万咏过三旬，忘食贪魔作瘦人。行处便吟君莫笑，就中诗病不任春。
亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。
方物就中名最远，只应愈疾味偏佳。若交尽乞人人与，采尽商山枳壳花。
辛勤万里道，萧索九秋残。日照闽中夜，天凝海上寒。客程无地远，主意在人安。遥寄登楼作，空知行路难。
月出照关山，秋风人未还。清光无远近，乡泪半书间。
旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。
至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
三刑内，最恶是天罡。或是季兮为日上，冲加四煞必相伤，夜即恐惊忙。
远雪亭亭望未销，岳阳春浅似相饶。短芦冒土初生笋，高柳偷风已弄条。波泛洞庭獭健，谷连荆楚鬼神妖。中流菱唱泊何处，一只画船兰作桡。
别离共成怨，衰老更难忘。夜月留同舍，秋风在远乡。朱弦徐向烛，白发强临觞。归献西陵作，谁知此路长。
足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
白鸟闲栖亭树枝，绿樽仍对菊花篱。许询本爱交禅侣，陈寔由来是好儿。明月出云秋馆思，远泉经雨夜窗知。门前长者无虚辙，一片寒光动水池。
倚櫂汀洲沙日晚，江鲜野菜桃花饭。长歌一曲烟霭深，归去沧江绿波远。
万里桥西一，草堂，百花潭水即沧浪。风含翠筿娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。
空迹昼苍茫，沙腥古战场。逢春多霰雪，生计在牛羊。冷角吹乡泪，干榆落梦床。从来山水客，谁谓到渔阳。
梅福幽栖处，佳期不忘还。鸟吟当户竹，花绕傍池山。水汽侵阶冷，松阴覆座闲。宁知武陵趣，宛在市朝间。
龙门支派富才能，年少飞翔便大鹏。久待尊罍临铁瓮，又从幢节镇金陵。精神一只秋空鹤，骚雅千寻夏井冰。长忆相招宿华馆，数宵忘寝尽寒灯。
病来县著脆缗丝，独喜高情为我持。数幅尚凝烟雨态，三篇能赋蕙兰词。云深石静闲眠稳，月上江平放溜迟。第一莫教谙此境，倚天功业待君为。
海上生涯一钓舟，偶因名利事淹留。旅涂谁见客青眼，故国几多人白头。霁色满川明水驿，蝉声落日隐城楼。如何未尽此行役，西入潼关云木秋。
广漠杳无穷，孤城四面空。马行高碛上，日堕迥沙中。逼晓人移帐，当川树列风。迢迢河外路，知直去崆峒。
暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
乘兴无羁束，闲行信马蹄。路幽穿竹远，野迥望云低。素帚茅花乱，圆珠稻实齐。如何卢进士，空恋醉如泥。
天边心胆架头身，欲拟飞腾未有因。万里碧霄终一去，不知谁是解绦人。
几日区区在远程，晚烟林径喜相迎。姿容虽有尘中色，巾屦犹多岳上清。野石静排为坐榻，溪茶深煮当飞觥。留连话与方经宿，又欲携书别我行。
梁山镇地险，积石阻云端。深谷下寥廓，层岩上郁盘。飞梁驾绝岭，栈道接危峦。揽辔独长息，方知斯路难。
本自求彭泽，谁云道里赊。山从石壁断，江向弋阳斜。暮色随枫树，阴云暗荻花。诸侯旧调鼎，应重宰臣家。
月是阴秋镜，寒为寂寞资。轻寒酒醒后，斜月枕前时。倚壁思闲事，回灯检旧诗。闻君亦同病，终夜远相悲。
候火起雕城，尘沙拥战声。游军藏汉帜，降骑说蕃情。霜落滹沱浅，秋深太白明。嫖姚方虎视，不觉说添兵。
逃暑迎春复送秋，无非绿蚁满杯浮。百年莫惜千回醉，一盏能消万古愁。几为芳菲眠细草，曾因雨雪上高楼。平生名利关身者，不识狂歌到白头。
亦无得失亦无言，动即施功静即眠。驱遣赤牛耕宇宙，分张玉粒种山川。栽培不惮劳千日，服食须知活万年。今日示君君好信，教君见世作神仙。
家国各万里，同吟六七年。可堪随北雁，迢遰向南天。水共行人远，山将落日连。春淮有双鲤，莫忘尺书传。
翠微云敛日沈空，叫彻青冥怨不穷。连臂影垂溪色里，断肠声尽月明中。静含烟峡凄凄雨，高弄霜天袅袅风。犹有北山归意在，少惊佳树近房栊。
白发今如此，红芳莫更催。预愁多日谢，翻怕十分开。点滴无时雨，荒凉满地苔。闲堦一杯酒，惟待故人来。
绕屋扶疏耸翠茎，苔滋粉漾有幽情。丹阳万户春光静，独自君家秋雨声。
海路无尘边草新，荣枯不见绿杨春。白沙日暮愁云起，独感离乡万里人。
买莲莫破券，买酒莫解金。酒里春容抱离恨，水中莲子怀芳心。吴宫女儿腰似束，家在钱唐小江曲。一自檀郎逐便风，门前春水年年绿。
浮世悠悠旋一空，多情偏解挫英雄。风光只在歌声里，不必楼前万树红。
阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。
阴云万里昼漫漫，愁坐关心事几般。为报春风休下雪，柳条初放不禁寒。
闻君一曲古梁州，惊起黄云塞上愁。秦女树前花正发，北风吹落满城秋。
至人知姓不知名，闻道黄金骨节轻。世上仙方无觅处，欲来西岳事先生。
背云冲石出深山，浅碧泠泠一带寒。不独有声流出此，会归沧海助波澜。
老去风光不属身，黄金莫惜买青春。白头纵作花园主，醉折花枝是别人。
地僻秋将尽，山高客未归。塞云多断绩，边日少光辉。警急烽常报，传闻檄屡飞。西戎外甥国，何得迕天威。
归去南江水，磷磷见底清。转逢空阔处，聊洗滞留情。浦树遥如待，江鸥近若迎。津途别有趣，况乃濯吾缨。
严君名不朽，道出二经中。归去精诚恳，还应梦寐通。池台镜定月，松桧雨余风。想对灵玄忆，人间恋若空。
蜀郡路漫漫，梁州过七盘。二人来信宿，一县醉衣冠。谿逼春衫冷，林交宴席寒。西南如喷酒，遥向雨中看。
数株谿柳色依依，深巷斜阳暮鸟飞。门前雪满无人迹，应是先生出未归。
殷疑曙霞染，巧类匣刀裁。不怕南风热，能迎小暑开。游蜂怜色好，思妇感年催。览赠添离恨，愁肠日几回。
百里烟尘散杳冥，新平一隰草青青。八公山石君知否，休更中原作彗星。
吾重陶渊明，达生知止足。怡情在樽酒，此外无所欲。彭泽非我荣，折腰信为辱。归来北窗下，复采东篱菊。
空门不肯出，投窗也大痴。百年钻故纸，何日出头时？。
一年秋半月偏深，况就烟霄极赏心。金凤台前波漾漾，玉钩帘下影沈沈。宴移明处清兰路，歌待新词促翰林。何意枚皋正承诏，瞥然尘念到江阴。
懒成身病日，因醉卧多时。送客出谿少，读书终卷迟。幽窗闻坠叶，晴景见游丝。早晚来收药，门前有紫芝。
行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
德盛昭临，迎拜巽方。爰候发生，式荐馨香。酌醴具举，工歌载扬。神歆六律，恩降百祥。
与君昔离别，星岁为三周；今日觏颜色，苍然双鬓秋。茅居枕河浒，耕凿傍山丘。往往登憩迳，时时或饭牛。一身尚栖屑，庶身安无忧？相见未言语，唏吁先泪流。
往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
归思缘平泽，幽斋夜话迟。人寻冯翊去，草向建康衰。雨雪生中路，干戈阻后期。几年方见面，应是镊苍髭。
莫愁新得年十六，如蛾双眉长带绿。初学箜篌四五人，莫愁独自声前足。
酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。
绮萼成蹊遍籞芳，红英扑地满筵香。莫将秋宴传王母，来比春华奉圣皇。
桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。
何处春深好，春深经业家。唯求太常第，不管曲江花。折桂名惭郄，收萤志慕车。官场泥补处，最怕寸阴斜。
闻说湘川路，年年苦雨多。猿啼巫峡雨，月照洞庭波。穷海人还去，孤城雁共过。青山不可极，来往自蹉跎。
高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。
闽地高僧楚地逢，僧游蛮锡挂垂松。白云逸性都无定，才出双峰爱五峰。
从今一去不须低，见说辽东好去栖。努力莫辞仙路远，白云飞处免群鸡。
御厨不食索时新，每见花开即苦春。白日卧多娇似病，隔帘教唤女医人。
秋月婵娟，皎洁碧纱窗外。照花穿竹冷沈沈，印池心。凝露滴，砌蛩吟。惊觉谢娘残梦，夜深斜傍枕前来，影徘徊。
去岁乘轺出上京，军机旦暮促前程。狂花野草途中恨，春月秋风剑外情。愁见瘴烟遮路色，厌闻溪水下滩声。不辞醉伴诸年少，羞对红妆白发生。
仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
癸卯岁，晋魏逢灾害。值旱隔三秋，向应成两载。田畴多乏水，高低失准拟。人物竟喧争，厄据中城里。
稚子比来骑竹马，犹疑只在屋东西。莫言道者无悲事，曾听巴猿向月啼。
团圆莫作波中月，洁白莫为枝上雪。月随波动碎潾潾，雪似梅花不堪折。李娘十六青丝发，画带双花为君结。门前有路轻离别，惟恐归来旧香灭。
寒皋那可望，旅客又初还。迢遰高楼上，萧疏凉野间。暮晴依远水，秋兴属连山。浮客时相见，霜雕朱翠颜。
祧宗营祀舍，幽异胜珠林。名士穿云访，飞禽傍竹吟。窗含孤岫影，牧卧断霞阴。景福滋闽壤，芳名亘古今。
纱巾草履竹疏衣，晚下香山蹋翠微。一路凉风十八里，卧乘篮轝睡中归。
蜀路南行，燕师北至。本拟白日升天，且看黑龙饮渭。
三月伤心仍晦日，一春多病更阴天。雄豪亦有流年恨，况是离魂易黯然。
三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时觉胜春。行到南朝征战地，古来名将尽为神。
渺渺望天涯，清涟浸赤霞。难逢星汉使，乌鹊日乘槎。
华轩敞碧流，官妓拥诸侯。粉项高丛鬓，檀妆慢裹头。亚身摧蜡烛，斜眼送香球。何处偏堪恨，千回下客筹。
存亡三十载，事过悉成空。不惜霑衣泪，并话一宵中。
桂魄初生秋露微，轻罗已薄未更衣。银筝夜久殷勤弄，心怯空房不忍归。
新松□绿草，古柏翳黄沙。珮珂客惊鸟，绮罗人间花。蹙尘南北马，碾石去来车。川晚悲风动，坟前碎纸斜。
墙西明月水东亭，一曲霓裳按小伶。不敢邀君无别意，弦生管涩未堪听。
温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。
此别欲何往，未言归故林。行车新岁近，落日乱山深。野店寒无客，风巢动有禽。潜知经目事，大半是愁吟。
罢听泉声看鹿群，丈夫才策合匡君。早携书剑离岩谷，莫待蒲轮辗白云。
明征君旧宅，陈后主题诗。迹在人亡处，山空月满时。宝瓶无破响，道树有低枝。已是伤离客，仍逢靳尚祠。
一枝秾艳露凝香，云雨巫山枉断肠。借问汉宫谁得似，可怜飞燕倚新妆。
穿针楼上闭秋烟，织女佳期又隔年。斜笛夜深吹不落，一条银汉挂秋天。
洞庭先生归路长，海云望极春茫茫。别来几度向蓬岛，自傍瑶台折灵草。
闻在湓城多寄住，随时谈笑浑尘埃。孤峰恐忆便归去，浮世要看还下来。万顷野烟春雨断，九条寒浪晚窗开。虎溪桥上龙潭寺，曾此相寻踏雪回。
五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。
君为万里宰，恩及五湖人。未满先求退，归闲不厌贫。远峰晴更近，残柳雨还新。要自趋丹陛，明年鸡树亲。
越岭千重合，蛮谿十里斜。竹迷樵子径，萍匝钓人家。林暗交枫叶，园香覆橘花。谁怜在荒外，孤赏足云霞。
低着烟花漠漠轻，正堪吟坐掩柴扃。乱沾细网垂穷巷，斜送阴云入古厅。锁却暮愁终不散，添成春醉转难醒。霁来还有风流事，重染南山一遍青。
惟清惟肃，靡闻靡见。举备九成，俛终三献。庆彰曼寿，胙撤嘉荐。瘗玉埋牲，礼神斯遍。
纵你居犀角，饶君带虎睛。桃枝将辟秽，蒜壳取为璎。暖腹茱萸酒，空心枸杞羹。终归不免死，浪自觅长生。
李波小妹字雍容，窄衣短袖蛮锦红。未解有情梦梁殿，何曾自媚妒吴宫。难教牵引知酒味，因令怅望成春慵。海棠花下秋千畔，背人撩鬓道匆匆。
二十部经兼戒律，执相依文常受持。生生获得有为果，随在三界无出期。若能离相真入理，理中无念亦无思。
八月观潮罢，三江越海浔。回瞻魏阙路，空复子牟心。
吴兴皇后欲辞家，泽国重台展曙华。今日红儿貌倾国，恐须真宰别开花。
重叠愁肠只自知，苦于吞蘖乱于丝。一船风雨分襟处，千里烟波回首时。故国田园经战后，穷荒日月逼秋期。鸣蝉似会悠扬意，陌上声声怨柳衰。
梧桐叶下黄金井，横架辘轳牵素绠。美人初起天未明，手拂银缾秋水冷。
一炉龙麝锦帷傍，屏掩映，烛荧煌。禁楼刁斗喜初长，罗荐绣鸳鸯。山枕上，私语口脂香。
骏马骄行踏落花，垂鞭直拂五云车。美人一笑褰珠箔，遥指红楼是妾家。
昔叹谗销骨，今伤泪满膺。空余双玉剑，无复一壶冰。江势翻银砾，天文露玉绳。何因携庾信，同去哭徐陵。
洛京千里近，离绪亦纷纷。文宪芙蓉沼，元方羔雁群。河关连巩树，嵩少接秦云。独有临风思，睽携不可闻。
泊舟淮水次，霜降夕流清。夜久潮浸岸，天寒月近城。平沙依雁宿，候馆听鸡鸣。乡国云霄外，谁堪羁旅情。
吾君设礼闱，谁合学忘机。却是高人起，难为下第归。出关心纵野，避世事终稀。莫更今秋夕，相思望少微。
无端溪上看兰桡，又是东风断柳条。双鬓多于愁里镊，四时须向醉中销。行人骏马嘶香陌，独我残阳倚野桥。吟水咏山心未已，可能终不胜渔樵。
曹溪入室人，终老甚难群。四十余年内，青山与白云。松和巢鹤看，果共野猿分。海外僧来说，名高自小闻。
缓步巾车出鲁山，陆浑佳处处恣安闲。家无仆妾饥忘爨，自有琴书兴不阑。
悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
莲府公卿拜后尘，手持优诏挂朱轮。从军暮下三千客，闻礼庭中七十人。锦帐丽词推北巷，画堂清乐掩南邻。岂同王谢山阴会，空叙流杯醉暮春。
平生中表最情亲，浮世那堪聚散频。谢朓去吟归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。
辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯功。
独坐春宵月见高，月下思君心郁陶。踌躇不觉三更尽，空见豺狼数遍号。
短屏风掩卧床头，乌帽青毡白氎裘。卯饮一杯眠一觉，世间何事不悠悠。
瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。
世机消已尽，巾屦亦飘然。一室故山月，满瓶秋涧泉。禅庵过微雪，乡寺隔寒烟。应共白莲客，相期松桂前。
一囊书重百余斤，邮吏宁知去计贫。莫讶偏吟望乡句，明朝便见岭南人。
坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。
四方无事去，宸豫杪秋来。八水寒光起，千山霁色开。
格与功俱造，何人意不降。一宵三梦柳，孤泊九秋江。擢第名重列，冲天字几双。誓为仙者仆，侧执驭风幢。
玉貌潘郎泪满衣，画罗轻鬓雨霏微。红兰委露愁难尽，白马朝天望不归。宝镜尘昏鸾影在，钿筝弦断雁行稀。春来多少伤心事，碧草侵堦粉蝶飞。
军发日，微雨洒军行。此是润军兵必利，旌旗前指最为精，所向定须赢。
数枝珍重蘸沧浪，无限尘心暂免忙。烦暑若和烟露裛，便同佛手洒清凉。
出郊征骑逐飞埃，此别惟愁春未回。寒叶夕阳投宿意，芦关门向远河开。
粉蝶翩翩若有期，南园长是到春归。闲依柳带参差起，困傍桃花独自飞。潜被燕惊还散乱，偶因人逐入帘帏。晚来欲雨东风急，回看池塘影渐稀。
轺驾一封急，蜀门千岭曛。讵分江转字，但见路缘云。山馆夜听雨，秋猿独叫群。无为久留滞，圣主待遗文。
草合径微微，终南对掩扉。晚凉疏雨绝，初晓远山稀。落叶无青地，闲身着白衣。朴愚犹本性，不是学忘机。
多此欢情泛鹢舟，桂枝同折塞同游。声喧岛上巢松鹤，影落杯中过水鸥。送日暮钟交戍岭，叫云寒角动城楼。酒酣笑语秋风里，谁道槐花更起愁。
追饰崇汤沐，遗芳蔼禁闱。秋原森羽卫，夜壑掩容辉。睿藻悲难尽，公宫望不归。笳箫向烟雾，疑是彩鸾飞。
旌旗坐镇蜀江雄，帝命重开旧合崇。褒贬唐书天历上，捧持尧日庆云中。孤情迥出鸾皇远，健思潜搜海岳空。长得萧何为国相，自西流水尽朝宗。
宵分独坐到天明，又策羸骖信脚行。每日除书空满纸，不曾闻有介推名。
方丈浑连水，天台总映云。人间长见画，老去恨空闻。范蠡舟偏小，王乔鹤不群。此生随万物，何路出尘氛。
灞岸晴来送别频，相偎相倚不胜春。自家飞絮犹无定，争解垂丝绊路人。
白布长衫紫领巾，差科未动是闲人。麦苗含穟桑生葚，共向田头乐社神。
菱叶参差萍叶重，新蒲半折夜来风。江村水落平地出，溪畔渔船青草中。
洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
林中雨散早凉生，已有迎秋促织声。三径荒芜羞对客，十年衰老愧称兄。愁心自惜江蓠晚，世事方看木槿荣。君若罢官携手日，寻山莫算白云程。
溪流照槛肃埃氛，百里秋光草树分。青壁峻时山背日，碧潭空处水销云。千寻下彻鱼无隐，一点高飞鹭出群。回首故乡人未去，乱蝉声噪不堪闻。
湘岸多深林，青冥昼结阴。独无谢客赏，况复贾生心。草色虽云发，天光或未临。江潭非所遇，为尔白头吟。
醉别江楼橘柚香，江风引雨入舟凉。忆君遥在潇湘月，愁听清猿梦里长。
劝我酒，我不辞，请君歌，歌莫迟。歌声长，辞亦切，此辞听者堪愁绝。洛阳女儿面似花，河南大尹头如雪。
向来知道径，生平不忍欺。但令守行迹，何用数围碁。
贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
久践中台座，终登上将坛。谁言断车骑，空忆盛衣冠。风日咸阳惨，笳箫渭水寒。无人当便阙，应罢太师官。
游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。
深山夜雪晴，坐忆晓山明。读易罢三卷，弹琴当五更。薜萝枯有影，嵓壑冻无声。此夕一相望，君应知我诚。
经天纬地物，动必计仙才。几处觅不得，有时还自来。真风含素发，秋色入灵台。吟向霜蟾下，终须神鬼哀。
路过章台气象宽，九重城阙在云端。烟含上苑沈沈紫，雪露南山寒。绮陌已堪骑宝马，绿芜行即弹金丸。灞川南北真图画，更待残阳一望看。
轻毛叠雪翅开霜，红觜能深练尾长。名应玉符朝北阙，色柔金性瑞西方。不忧云路填河远，为对天颜送喜忙。从此定知栖息处，月宫琼树是仙乡。
于穆清庙，肃雍严祀。合福受厘，介以繁祉。
老作含香客，贫无僦舍钱。神州容寄迹，大尹是同年。密迩都忘倦，乖慵益见怜。雪风花月好，中夜便招延。
月皎风泠泠，长门次掖庭。玉阶闻坠叶，罗幌见飞萤。清露凝珠缀，流尘下翠屏。妾心君未察，愁叹剧繁星。
池上今宵风月凉，闲教少乐理霓裳。集仙殿里新词到，便播笙歌作乐章。
人间几日变桑田，谁识神仙洞里天。短促共知有□异，且须欢醉在生前。
横笛临吹发晓军，元戎幢节拂寒云。搜山羽骑乘风引，下濑楼船背水分。天际兽旗摇火焰，日前鱼甲动金文。马毛不汗东方靖，行见萧何第一勋。
高山路傍射虎儿，执弓走箭如星驰。一夫中虎人所异，万夫围虎人不知。岗头少年羞弓箭，从此誓心休射虎。更使山头白额来，万金悬赏如泥土。
相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。
脸腻香薰似有情，世间何物比轻盈。湘妃雨后来池看，碧玉盘中弄水晶。
仆射陂前郡，清高越四邻。丹霄凤诏下，太守虎符新。雾湿关城月，花香驿路尘。连枝相庭树，岁岁一家春。
垅上扶犂儿，手种腹长饥。窗下抛梭女，手织身无衣。我愿燕赵姝，化为嫫母姿。一笑不值钱，自然家国肥。
戚戚去故里，悠悠赴交河。公家有程期，亡命婴祸罗。君已富士境，开边一何多。弃绝父母恩，吞声行负戈。
早春杨柳引长条，倚岸沿堤一面高。称与画船牵锦缆，暖风搓出彩丝绦。
能师还世名还在，空闭禅堂满院苔。花树不随人寂寞，数枝犹自出墙来。
通神笔法得玄门，亲入长安谒至尊。莫怪出来多意气，草书曾悦圣明君。
大抵怕青黑，兼忧喘息粗。神功也不救，迟治气全无。
好鸟声长睡眼开，好茶擎乳坐莓苔。不闻荣辱成番尽，只见熊罴作队来。诗里从前欺白雪，道情终遣似婴孩。由来此事知音少，不是真风去不回。
带号乞兵急，英雄陷贼围。江山犹未静，鱼鸟欲何归。城露桑榆尽，时平老幼稀。书从战后得，读彻血盈衣。
五泄江山寺，禅林境最奇。九年吃菜粥，此事少人知。山响僧担谷，林香豹乳儿。伊余头已白，不去更何之。
九重楼殿簇丹青，高柳含烟覆井亭。宫内不知今日几，自来阶下数尧蓂。
金与火，统帅识星无。须算行藏知决胜，何须坚执讲星孤，诸事细参图。
丙辰于，禾苗种陆衢。安泰在濠楚，齐晋受殃殂。亦复多灾水，鹿兔杂群鱼。是处民乏食，仓库悉空虚。
宫娃引入玉为行，金殿齐趋近御床。不见圣明亲顾问，如何得摄汉中郎？。
雨花烟柳傍江邨，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
狱成冤雪晚云开，豸角威清塞雁回。飞将送迎遥避马，离亭不敢劝金杯。
忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
九月将欲尽，幽丛始绽芳。都缘含正气，不是背重阳。采去蜂声远，寻来蝶路长。王孙归未晚，犹得泛金觞。
人皆期七十，才半岂蹉跎。并出知己泪，自然白发多。晨兴为谁恸，还坐久滂沱。论文与晤语，已矣可如何。
一浑乾坤万象收，唯应不壅大江流。虎狼遇猎难藏迹，松柏因风易举头。玉帐英雄携妓赏，山村鸟雀共民愁。岂堪久蔽苍苍色，须放三光照九州。
心似孤云任所之，世尘中更有谁知。愁寻冷落惊双鬓，病得清凉减四支。怀旧药溪终独往，宿枯杉寺已频期。兼须为月求高处，即是霜轮杀满时。
吾唐取士最堪夸，仙榜标名出曙霞。白马嘶风三十辔，朱门秉烛一千家。郄诜联臂升天路，宣圣飞章奏日华。岁岁人人来不得，曲江烟水杏园花。
世传满子是人名，临就刑时曲始成。一曲四词歌八叠，从头便是断肠声。
待得郎来月已低，寒暄不道醉如泥。五更又欲向何处，骑马出门乌夜啼。
舟师分水国，汉将领秦官。麾下同心吏，军中囗囗端。吴门秋露湿，楚驿暮天寒。豪贵东山去，风流胜谢安。
我向前谿照碧流，或向岩边坐磐石。心似孤云无所依，悠悠世事何须觅。
香火一炉灯一盏，白头夜礼佛名经。何年饮着声闻酒，直到如今醉未醒。
二年恩意是春辉，清净胸襟似者希。泣尽楚人多少泪，满船唯载酒西归。
才入维扬郡，乡关此路遥。林藏初过雨，风退欲归潮。江火明沙岸，云帆碍浦桥。客衣今日薄，寒气近来饶。
昔请司马相如，为作《长门赋》，徒使费百金，君王终不顾。
二月春来半，宫中日渐长。柳垂金屋煖，花发玉楼香。拂匣先临镜，调笙更炙簧。还将歌舞态，只拟奉君王。
不遂青云望，愁看黄鸟飞。棃花度寒食，客子未春衣。世事随时变，交情与我违。空余主人柳，相见却依依。
极浦收残雨，高城驻落晖。山明虹半出，松暗鹤双归。将吏随衙散，文书入务稀。闲吟倚新竹，筠粉污朱衣。
昔日郎君今刺史，朱元依旧守朱门。今朝竹马诸童子，尽是当时竹马孙。
兵寇伤残国力衰，就中南土藉良医。凤衔泥诏辞丹阙，雕倚霜风上画旗。官职不须轻远地，生灵只是计临时。灞桥酒盏黔巫月，从此江心两所思。
君向岘山游圣境，我将何以记多才。叮咛堕泪碑前过，写取斯文寄我来。
金钗沦剑壑，兹地似花台。油壁何人值，钱塘度曲哀。翠余长染柳，香重欲薰梅。但道行云去，应随魂梦来。
花源一曲映茅堂，清论闲阶坐夕阳。麈尾手中毛已脱，蟹螯尊上味初香。春深黄口传窥树，雨后青苔散点墙。更道小山宜助赏，呼儿舒簟醉岩芳。
始见棃花房，坐对棃花白。行看棃叶青，已复棃叶赤。严霜九月半，危蒂几时客。况有高高原，秋风四来迫。
出谷未停午，到家日已曛。回瞻下山路，但见牛羊群。樵子暗相失，草虫寒不闻。衡门犹未掩，伫立望夫君。
众果莫相诮，天生名品高。何因古乐府，惟有郑樱桃。
恻恻复恻恻，逐臣返乡国。前事难重论，少年不再得。泥涂绛老头班白，炎瘴灵均面黎黑。六年不死却归来，道著姓名人不识。
有美扶皇运，无谁荐直言。已为秦逐客，复作楚冤魂。湓浦应分派，荆江有会源。幷将添恨泪，一洒问乾坤。
君不见韝上鹰，一饱则飞掣。焉能作堂上燕，衔泥附炎热。野人旷荡无腼颜，岂可久在王侯间。未试囊中餐玉法，明朝且入蓝田山。
千径岚光湿不开，洞中楼阁锁琼瑰。罗山万仞云中起，浮岛一峰天外来。五岳神仙多往复，九霄鸾鹤自徘徊。葛洪旧隐丹炉畔，掩映麻姑锦繍台。
月彩浮鸾殿，砧声隔凤楼。笙歌临水槛，红烛乍迎秋。
洒尘成细迹，点水作圆文。白银花里散，明珠叶上分。
迟日深春水，轻舟送别筵。帝乡愁绪外，春色泪痕边。见酒须相忆，将诗莫浪传。若逢岑与范，为报各衰年。
官罢春坊地象雷，片帆高指贵池开。五侯水暖鱼鳞去，九子山晴雁叙来。江夏黄童徒逞辩，广都庞令恐非才。到头称意须年少，赢得时光向酒杯。
昔时丈人鬓发白，千年松下锄茯苓。今来见此松树死，丈人斩新鬓发青。
楚人曾此限封疆，不见清阴六里长。一壑暮声何怨望，数峰秋势自颠狂。由来四皓须神伏，大抵秦皇谩气强。欲学鸡鸣试关吏，太平时节懒思量。
隋堤望楚国，江上一归人。绿气千樯暮，青风万里春。试才初得桂，泊渚肯伤蘋。拜手终凄怆，恭承中外亲。
谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。
林梢隐映夕阳残，庭际萧疏夜气寒。霜草欲枯虫思急，风枝未定鸟栖难。容衰见镜同惆怅，身健逢杯且喜欢。应是天教相煖热，一时垂老与闲宫。
素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
故国三千里，深宫二十年。一声河满子，双泪落君前。
久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花干更落，风处急纷纷。
逐流牵荇叶，绿岸摘芦苗。为惜鸳鸯鸟，轻轻动画桡。
万卷图书千户贵，十洲烟景四时和。花心露洗猩猩血，水面风披瑟瑟罗。庄叟静眠清梦永，客儿芳意小诗多。天麟不触人间网，拟把公卿换得么。
石静如开镜，山高若耸莲。笋竿抽玉管，花蔓缀金钿。
妄身临镜照影，影与妄身不殊。若欲去影留身，不知身影常虚。身影从来不异，不得一有一无。若拟憎凡爱圣，生死海里常浮。
由来鹏化便图南，浙右虽雄我未甘。早渡西江好归去，莫抛舟楫滞春潭。
鄠陂鱼美酒偏浓，不出琴斋见雪峰。应胜昨来趋府日，簿书床上乱重重。
九日重阳节，开门有菊花。不知来送酒，若个是陶家。
地耸苍龙势抱云，天教青共众材分。孤标百尺云中见，长啸一声风里闻。桃李傍他真是佞，藤萝攀尔亦非群。平生相爱应相识，谁道修篁胜此君。
桃红李白觉春归，强步闲庭力尚微。从困不扶灵寿杖，恐惊花里早莺飞。
难眠夏夜抵秋赊，帘幔深垂窗烛斜。风吹桐竹更无雨，白发病人心到家。
汉家仍用武，才子晚成名。惆怅江陵去，谁知魏阙情。碧云愁楚水，春酒醉宜城。定想褰帷政，还闻坐啸声。
浪迹天涯去，南荒必动情。草青虞帝庙，云暗夜郎城。越鸟惊乡梦，蛮风解宿酲。早思归故里，华发等闲生。
春至感心伤，低眉入洞房。征夫天外别，抛妾镇渔阳。有意连新月，无情理旧妆。长流双睑泪，独恨对芬芳。
旅窜南方远，传闻北使来。旧庭知玉树，合浦识珠胎。白发因愁改，丹心托梦回。皇恩若再造，为忆不然灰。
飘风忽起团团旋，倒地还如著脚。莫怪殿上空行事，却为元非五品才。
不是将军勇，胡兵岂易当。雨曾淋火阵，箭又中金疮。铁岭全无土，豺群亦有狼。因思无战日，天子是陶唐。
军行日，春正及春分。须用长枪前列胜，次排弓弩在中军，决胜定须闻。
桂檝木兰舟，枫江竹箭流。故人从此去，望远不胜愁。落日低帆影，归风引櫂讴。思君折杨柳，泪尽武昌楼。
山云蝉满树，欲住更何安。上国回将晚，孤峰别自难。碛遥鸿未到，江近夜先寒。泉石虽堪恋，行人不愿看。
南随越鸟北燕鸿，松月三年别远公。无限心中不平事，一宵清话又成空。
今来秋已暮，还恐未成归。梦里家仍远，愁中叶又飞。竹声风度急，灯影月来微。得见梁夫子，心源有所依。
昨日流莺今日蝉，起来又是夕阳天。六龙飞辔长相窘，更忍乘危自着鞭。
我见百十狗，个个毛鬇鬡。卧者渠自卧，行者渠自行。投之一块骨，相与啀喍争。良由为骨少，狗多分不平。
寒竹惭虚受，纤毫任几重。影端缘守直，心劲懒藏锋。落纸惊风起，摇空见露浓。丹青与文事，舍此复何从。
呼十却为石，唤针将作真。忽然云雨至，总道是天因。
回灯正衣裳，出户星未稀。堂前候姑起，环珮生晨辉。暗池光羃，密树花葳蕤。九城钟漏绝，遥听直郎归。
重帷深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
君到临邛问酒垆，近来还有长卿无。金徽却是无情物，不许文君忆故夫。
曾听鹿鸣逢世乱，因披羽服隐衡阳。几多事隔丹霄兴，三十年成两鬓霜。芝术未甘销勇气，风骚无那激刚肠。中朝旧有知音在，可是悠悠入帝乡。
飞舞北风凉，玉人歌玉堂。帘帷增曙色，珠翠发寒光。柳重絮微湿，梅繁花未香。兹辰贺丰岁，箫鼓宴梁王。
占气色，鸡羽为轮车。二者勿离牙帐内，敌人千里外须知，图变在须臾。
地灵直是饶风雨，杉桧老于云雨间。只讶窗中常见海，方知砌下更多山。远泉势曲犹须引，野果枝低可要攀。若把重门谕玄寂，何妨善闭却无关。
朝宗汉水接阳台，唅呀填坑吼作雷。莫见九江平稳去，还从三峡崄巇来。南经梦泽宽浮日，西出岷山劣泛杯。直至沧溟涵贮尽，深沈不动浸昭回。
浮世荣枯总不知，且忧花阵被风欺。侬家自有麒麟阁，第一功名只赏诗。
一日复一日，百年渐渐毕。急急除妄想，无念成真佛。更莫苦攀缘，窥他世上物。忽然无常至，累劫出不得。
不剪焦毛鬣半翻，何人别是古龙孙。霜侵病骨无骄气，土蚀骢花见卧痕。未喷断云归汉苑，曾追轻练过吴门。一朝千里心犹在，争肯潜忘秣饲恩。
仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤皇飞去后，白云红叶属山鸡。
征客向轮台，幽闺寂不开。音书秋雁断，机杼夜蛩催。虚幌风吹叶，闲阶露湿苔。自怜愁思影，常共月裴回。
花笼微月竹笼烟，百尺丝绳拂地悬。忆得双文人静后，潜教桃叶送秋千。
春花秋月何时了，往事知多少。小楼昨夜又东风，故国不堪回首，月明中。雕阑玉砌应犹在，只是朱颜改。问君能有几多愁，恰似一江春水，向东流。
三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
渐见风沙暗，萧关欲到时。儿童能探火，妇女解缝旗。川绝衔鱼鹭，林多带箭麋。暂来戎马地，不敢苦吟诗。
不忧家国任奸臣，骨肉翻为蓦路人。巫蛊事行冤莫雪，九层徒筑见无因。
茂苑绮罗佳丽地，女湖桃李艳阳时。心奴已死胡容老，后辈风流是阿谁。
萦云凤髻飘然解，玉钺玄干俨先迈。朝真弟子悄无言，再拜碧杯添沆瀣。火跳跃龙毛盖，脑髪青青赮綷綷。万象销沈一瞬间，空余月外闻残佩。
东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
汗漫铺澄碧，朦胧吐玉盘。雨师清滓秽，川后扫波澜。气射繁星灭，光笼八表寒。来从云涨迥，路上碧霄宽。
觉闻繁露坠，开户临西园。寒月上东岭，泠泠疏竹根。石泉远逾响，山鸟时一喧。倚楹遂至旦，寂寞将何言。
蹑履复支筇，深山草木中。隔溪遥避虎，当坞忽闻钟。落叶多相似，幽禽半不同。群猱呼却散，如此异林翁。
大道分明在眼前，时人不会误归泉。黄芽本是乾坤气，神水根基与汞连。
通灵夜醮达清晨，承露盘晞甲帐春。王母不来方朔去，更须重见李夫人。
晦日新晴春色娇，万家攀折渡长桥。年年老向江城寺，不觉春风换柳条。
欲植灭度根，当拔生死栽。沉吟堕九泉，但坐惜形骸。
照梁初有情，出水旧知名。裙衩芙蓉小，钗茸翡翠轻。锦长书郑重，眉细恨分明。莫近弹碁局，中心最不平。
残阳楚水畔，独吊舜时人。不及庙前草，至今江上春。
定定住天涯，依依向物华。寒梅最堪恨，常作去年花。
名价皆酬百万余，尚怜方丈讲玄虚。西都宾问曾成赋，东海人求近著书。茅洞烟霞侵寤寐，檀溪风月挂樵渔。清朝还要廷臣在，两地宁容便结庐。
兰泉涤我襟，杉月栖我心。茗啜绿净花，经诵清柔音。何处笑为别，淡情愁不侵。
驿使今朝过五湖，殷勤为我报狂夫。从来夸有龙泉剑，试割相思得断无。
九日郊原望，平野遍霜威。兰气添新酌，花香染别衣。九秋良会少，千里故人稀。今日龙山外，当忆雁书归。
山中相送罢，日暮掩柴扉。春草明年绿，王孙归不归。
寒山寒，冰锁石。藏山青，现雪白。日出照，一时释。从兹暖，养老客。
歌谣数百种，子夜最可怜。慷慨吐清音，明转出天然。
明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屧到蓬蒿。
月姊曾逢下彩蟾，倾城消息隔重帘。已闻佩响知腰细，更辨弦声觉指纤。暮雨自归山悄悄，秋河不动夜厌厌。王昌且在墙东住，未必金堂得免嫌。
浮沉恍惚性难辨，误取迷途年月远。欲知灵药何日成，阳数终须归九转。
看花长到牡丹月，万事全忘自不知。风促乍开方可惜，雨淋将谢可堪悲。闲年对坐浑成偶，醉后抛眠恐负伊。也拟便休还改过，迢迢争奈一年期。
帝宫三五戏春台，行雨流风莫妒来。西域灯轮千影合，东华金阙万重开。
七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。
积翠异诸岳，令人看莫休。有时经暮雨，独得倚高楼。云外僧应老，林间水正秋。到头归隐处，岂在问嵩丘。
摇摇歌扇举，悄悄舞衣轻。引笛秋临塞，吹沙夜遶城。向峰回雁影，出峡送猿声。何似琴中奏，依依别带情。
朱唇一点桃花殷，宿妆娇羞偏髻鬟。细看只似阳台女，醉着莫许归巫山。
峭形寒倚夕阳天，毛女莲花翠影连。云外自为高出手，人间谁合鬬挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
面上无瞋供养具，口里无瞋吐妙香。心里无瞋是珍宝，无染无垢是真常。
金榜岧嶤云里开，玉箫参差天际回。莫惊侧弁还归路，只为平阳歌舞催。
夜来归来冲虎过，山黑家中已眠卧。傍见北斗向江低，仰看明星当空大。庭前把烛嗔两炬，峡口惊猿闻一个。白头老罢舞复歌，杖藜不睡谁能那。
百万逐呼韩，频年不解鞍。兵屯绝漠暗，马饮浊河干。破虏功未录，劳师力已殚。须防肘腋下，飞祸出无端。
雨晴九陌铺江练，岚嫩千峰叠海涛。南苑草芳眠锦雉，夹城云暖下霓旄。少年羁络青纹玉，游女花簪紫蒂桃。江碧柳深人尽醉，一瓢颜巷日空高。
此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。
久无音信到罗帏，路远迢迢遣问谁。闻君折得东堂桂，折罢那能不暂归。
冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
褒斜行客过，栈道响危空。路湿云初上，山明日正中。水程通海货，地利杂吴风。一别金门远，何人复荐雄。
千秋万古葬平原，素业清风及子孙。旅榇归程伤道路，举家行哭向田园。空山寂寂开新垅，乔木苍苍掩旧门。儒行公才竟何在，独怜棠树一枝存。
不分君恩断，新妆视镜中。容华尚春日，娇爱已秋风。枕席临窗晓，帏屏向月空。年年后庭树，荣落在深宫。
亭亭常独立，川上时延颈。秋水寒白毛，夕阳吊孤影。幽姿闲自媚，逸翮思一骋。如有长风吹，青云在俄顷。
主暗臣忠枉就刑，遂教强国醉中倾。人亡建业空城在，花落西江春水平。万古壮夫犹抱恨，至今词客尽伤情。徒劳铁锁长千尺，不觉楼船下晋兵。
劝酒不依巡，明朝万里人。转江云栈细，近驿板桥新。石冷啼猿影，松昏戏鹿尘。少年为客好，况是益州春。
自君离海上，垂钓更何人。独宿空堂雨，闲行九陌尘。避时曾变姓，救难似嫌身。何处相期宿，咸阳酒市春。
三奇墓，课是没人多。好事中间须减力，奇门虽遇也难过，固守免蹉跎。
上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以荅，愿奉亿千杯。
微之诗卷忆同开，假日多应不入台。好句无人堪共咏，冲泥蹋水就君来。
登高唯北望，菊助可□明。离恨初逢节，贫居只喜晴。好文时可见，学稼老无成。莫叹关山阻，何当不阻兵。
天涯片云去，遥指帝乡忆。惆怅增暮情，潇湘复秋色。扁舟宿何处，落日羡归翼。万里无故人，江鸥不相识。
谁识在官意，开门树色间。寻幽频宿寺，乞假拟归山。半白侵吟鬓，微红见药颜。不知琴月夜，几客得同闲。
军发次，蓦地见交蛇。讲武扬兵须宴犒，不然上将中风邪，身丧掩黄沙。
去年曾赋此花诗，几听南园烂熟时。嚼破红香堪换骨，摘残丹颗欲烧枝。流莺偷啄心应醉，行客潜窥眼亦痴。闻说张筵就珠树，任从攀折半离披。
曾话黄陵事，今为白日摧。老无儿女累，谁哭到泉台。
碧瓦彤轩月殿开，九天花落瑞风来。玉皇欲著红龙衮，亲唤金妃下手裁。
墨宝三千三百余，展开胜读两车书。人间要字应来尽，呼作零金也不虚。
古戍依重险，高楼见五梁。山根盘驿道，河水浸城墙。庭树巢鹦鹉，园花隐麝香。忽然江浦上，忆作捕鱼郎。
持戈簇边日，战罢浮云收。露草泣寒霁，夜泉鸣陇头。三尺握中铁，气冲星斗牛。报国不拘贵，愤将平虏雠。
自惜秋捐扇，今来意未衰。殷勤付柔握，淅沥待清吹。午气朱崖近，宵声白羽随。总如南国候，无复婕妤悲。
小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。迟迟好景烟花媚，曲渚鸳鸯眠锦翅。凝然愁望静相思，一双笑靥嚬香蘂。
四十年前百战身，曾驱虎队扫胡尘。风悲鼓角榆关暮，日暖旌旗陇草春。铁马惯牵邀上客，金鱼多解乞佳人。胸中别有安边计，谁睬髭须白似银。
汾水碧依依，黄云落叶初飞。翠娥一去不言归，庙门空掩斜晖。四壁阴森排古画，依旧琼轮羽驾。小殿沈沈清夜，银灯飘落香灺。
闻有华阳客，儒裳谒紫微。旧山连药卖，孤鹤带云归。柳市名犹在，桃源梦已稀。还乡见鸥鸟，应愧背船飞。
常年寒食好风轻，触处相随取次行。今日清明汉江上，一身骑马县官迎。
伊水分来不自由，无人解爱为谁流。家家抛向墙根底，唯我栽莲越小楼。
文如日月气如虹，举国重生正始风。且愿仲山居左掖，只忧徐邈入南宫。朝衣正在天香里，谏草应焚禁漏中。为说明年今日事，晋廷新拜黑头公。
漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
鸟鸣桑叶间，叶绿条复柔。攀看去手近，放下长长钩。黄花盖野田，白马少年游。所念岂回顾，良人在高楼。
从作两河客，别离经半年。却来峰顶宿，知废甄南禅。余雾沈斜月，孤灯照落泉。何当闲事尽，相伴老溪边。
连延花蔓映风廊，岸帻披襟到竹房。居士祗今开梵处，先生曾是草玄堂。清尊林下看香印，远岫窗中挂钵囊。今日有情消未得，欲将名理问思光。
遶屋遍桑麻，村南第一家。林繁树势直，溪转水纹斜。竹院昼看笋，药栏春卖花。故园归未得，到此是天涯。
钩下俄逢赤水珠，光明圆彻等清虚。静即出，觅还无，不在骊龙不在鱼。
相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
乡路日兹始，征轩行复留。张骞随汉节，王濬守刀州。泽国烟花度，铜梁雾雨愁。别离无可奈，万恨锦江流。
白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。
不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
征骖稍靡靡，去国方迟迟。路遶南登岸，情摇北上旗。故人怜别日，旅雁逐归时。
把酒留君听琴，难堪岁暮离心。霜叶无风自落，秋云不雨空阴。人愁荒村路细，马怯寒溪水深。望断青山独立，更知何处相寻。
花尽头新白，登楼意若何。岁时春日少，世界苦人多。愁醉非因酒，悲吟不是歌。求师治此病，唯劝读楞伽。
疏散永无事，不眠常夜分。月中松露滴，风引鹤同闻。
虽将身佐幕，出入似闲居。草色长相待，山情信不疏。灯前春睡足，酒后夜寒余。笔砚时时近，终非署簿书。
春度春归无限春，今朝方始觉成人。从今克己应犹及，颜与梅花俱自新。
莫嫌地窄林亭小，莫厌贫家活计微。大有高门鏁宽宅，主人到老不曾归。
桥山同轨会，轩后葬衣冠。东海风波变，西陵松柏攒。鼎湖仙已去，金掌露宁干。万木泉扃月，空怜凫雁寒。
落叶溅吟身，会棋云外人。海枯搜不尽，天定着长新。月上分题遍，钟残布子匀。忘餐二绝境，取意铸陶钧。
朝阳岩下湘水深，朝阳洞口寒泉清。零陵城郭夹湘岸，岩洞幽奇带郡城。荒芜自古人不见，零陵徒有先贤传。水石为娱安可羡，长歌一曲留相劝。
兵火销邻境，龙沙有去人。江潭牵兴远，风物入题新。雪湛将残腊，霞明向早春。郡侯开宴处，桃李照歌尘。
秋雾连云白，归心浦溆悬。津人空守缆，村馆复临川。篷隔苍茫雨，波连演漾田。
西风屡鸣雁，东郊未升日。繁烟幕幕昏，暗骑萧萧出。望云愁玉塞，眠月想蕙质。借问露霑衣，何如香满室。
江渚秋风至，他乡离别心。孤云愁自远，一叶感何深。忧喜尝同域，飞鸣忽异林。青山西北望，堪作白头吟。
月窟龙孙四百蹄，骄骧轻步应金鞞。曲终似要君王宠，回望红楼不敢嘶。
至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
迎春雪艳飘零极，度夕蟾华掩映多。欲托清香传远信，一枝无计奈愁何。
且喜同年满七旬，莫嫌衰病莫嫌贫。已为海内有名客，又占世间长命人。耳里声闻新将相，眼前失尽故交亲。尊荣富寿难兼得，闲坐思量最要身。
道是无为道，修人自有为。假即无头数，真中实是稀。
悠悠旌斾出东楼，特出仙郎上帝州。刘旻才高能富国，萧何人杰足封侯。关河弱柳垂金缕，水驿青帘拂画楼。欲尽故人尊酒意，春风江上暂停舟。
赤城霞起武陵春，桐柏先生解守真。白石桥高曾纵步，朱阳馆静每存神。囊中隐诀多仙术，肘后方书济俗人。自领蓬莱都水监，只忧沧海变成尘。
南归来取别，穷巷坐青苔。一盏薄醨酒，数枝零落梅。潮生楚驿闭，星在越楼开。明日望君处，前临风月台。
无味吟诗即把经，竟将疏野访谁行。身依江寺庭无树，山遶天涯路有兵。竹瓦雨声漂永日，纸窗灯焰照残更。从容一觉清凉梦，归到龙潭扫石枰。
汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
二子依公子，鸡鸣狗盗徒。青云十上苦，白发一茎无。风涩潮声恶，天寒角韵孤。别离千万里，何以慰荣枯。
列宿回元朝北极，爽神晞露滴楼台。佳人卷箔临阶砌，笑指庭花昨夜开。
五色如丝下碧空，片帆还遶楚王宫。文章已变南山雾，羽翼应抟北海风。春雪预呈霜简白，晓霞先染绣衣红。十千沽酒留君醉，莫道归心似转蓬。
旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
由来多感莫凭高，竟日衷肠似有刀。人事任成陵与谷，大河东去自滔滔。
汉将如云不直言，寇来翻罪绮罗恩。托君休洗莲花血，留记千年妾泪痕。
云木疏黄秋满川，茱萸风里一樽前。几回为客逢佳节，曾见何人再少年。霜报征衣冷针指，雁惊幽隐泣云泉。古来醉乐皆难得，留取穷通委上天。
悲歌泪湿澹胭脂，闲立风吹金缕衣。白玉堂东遥见后，令人斗薄画杨妃。
乡心不可问，秋气又相逢。飘泊方千里，离悲复几重。回云随去雁，寒露滴鸣蛩。延颈遥天末，如闻故国钟。
曲径遶丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
东亭最高峙，春树绕山腰。画里青鸾客，云中碧玉箫。秋风若西望，为我一长谣。
烘焙几工成晓雪，轻明百幅叠春冰。何消才子题诗外，分与能书贝叶僧。
促杼声繁萤影多，江边秋兴独难过。云遮月桂几枝恨，烟罩渔舟一曲歌。难世斯人虽隐遁，明时公道复如何。陶家壁上精灵物，风雨未来终是梭。
提剑风雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。
汞在中宫芽在南，先须斟酌莫教参。黄芽不是难求药，人自无知口不缄。
南山茶事动，灶起岩根傍。水煮石髪气，薪然杉脂香。青琼蒸后凝，绿髓炊来光。如何重辛苦，一一输膏粱。
食出野田美，酒临远水倾。东流若未尽，应见别离情。
片水耸层桥，祥烟霭庆霄。昼花铺广宴，晴电闪飞桡。浪叠摇仙仗，风微定彩标。都人同盛观，不觉在行朝。
舟既归止，人亦荣止。兄矣弟矣，孝斯践矣。称觞燕喜，于岵于屺。
天台十二旬，一片雨中春。林果黄梅尽，山苗半夏新。阳乌晴展翅，阴魄夜飞轮。坐冀无云物，分明见北辰。
一点灯残鲁酒醒，已携孤剑事离程。愁看飞雪闻鸡唱，独向长空背雁行。白草近关微有路，浊河连底冻无声。此中来往本迢递，况是驱羸客塞城。
物有无穷好，蓝青又出青。朱研未比德，白受始成形。袍袭宜从政，衿垂可问经。当时不采撷，作色几飘零。
古寺客堂空，开帘四面风。移床动栖鹤，停烛聚飞虫。闲卧逐凉处，远愁生静中。林西微月色，思与宁家同。
倦寝数残更，孤灯暗又明。竹梢余雨重，时复拂帘惊。
雪霁太阳津，城池表里春。河流添马颊，原色动龙鳞。万里独归客，一杯逢故人。登高向西望，关路正飞尘。
前年帝里探春时，寺寺名花我尽知。今日长安已灰烬，忍能南国对芳枝。
儒翁九十余，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。
靡草似客心，年年亦先死。无由伴花落，暂得因风起。
爪利如锋眼似铃，平原捉兔称高情。无端窜向青云外，不得君王臂上擎。
肺病不饮酒，眼昏不读书。端然无所作，身意闲有余。鸡栖篱落晚，雪映林木疏。幽独已云极，何必山中居。
迢迢文杏馆，跻攀日已屡。南岭与北湖，前看复回顾。
朱云曾为汉家忧，不怕交亲作世仇。壮气未平空咄咄，狂言无验信悠悠。今朝我作伤弓鸟，却羡君为不系舟。劳寄新诗平宿憾，此生心气贯清秋。
莫言己之是，勿说他人非。道是失其是，道非得其非，白珪之玷尚可磨，斯言之玷不可为。
树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
落日芦花雨，行人谷树村。青山时问路，红叶自知门。苜蓿穷诗味，芭蕉醉墨痕。端知弃城市，经席许频温。
卧病当秋夕，悠悠枕上情。不堪抛月色，无计避虫声。煎药惟忧涩，停灯又怕明。晓临清鉴里，应有白髭生。
独钓春江上，春江引趣长。断烟栖草碧，流水带花香。心事同沙鸟，浮生寄野航。荷衣尘不染，何用濯沧浪。
经记须平直，心中莫侧斜。些些征取利，可可苦他家。
晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
偶作闲身上古城，路人遥望不相惊。无端将吏逡巡至，又作都头一队行。
太行岭上二尺雪，崔涯袖中三尺铁。一朝若遇有心人，出门便与妻儿别。
闻有三株树，惟应秘阆风。珊瑚不生叶，朱草又无丛。未若凌云柏，常能终岁红。晨霞与落日，相照在岩中。
平野水宽阔，丹丘连四明。仙都最高秀，群峰耸翠屏。远远望何极，矹矹势相迎。独标海隅外，处处播嘉名。
朝闻讲艺余，晨省拜恩初。训胄尊庠序，荣亲耀里闾。朱丹华毂送，斑白绮筵舒。江上春流满，还应荐跃鱼。
野客思茅宇，山人爱竹林。琴尊唯待处，风月自相寻。
谢傅林亭暑气微，山丘零落閟音徽。东山终为苍生起，南浦虚言白首归。池凤已传春水浴，渚禽犹带夕阳飞。悠然到此忘情处，一日何妨有万几。
怒声汹汹势悠悠，罗刹江边地欲浮。漫道往来存大信，也知反复向平流。任抛巨浸疑无底，猛过西陵只有头。至竟朝昏谁主掌，好骑赪鲤问阳侯。
却假青腰女剪成，绿罗囊绽彩霞呈。谁怜不及黄花菊，只遇陶潜便得名。
秋风四面足风沙，塞外征人暂别家。千里不辞行路远，时光早晚到天涯。
移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。
萧屑杉松声，寂寥寒夜虑。州贫人吏稀，雪满山城曙。春塘看幽谷，栖禽愁未去。开闱正乱流，宁辨花枝处。
野人清旦起，扫雪见兰芽。始畎春泉入，惟愁暮景斜。未抽萱草叶，才发款冬花。谁念江潭老，中宵旅梦赊。
其谁肯见寻，冷淡少知音。尘土侵闲榻，烟波隔故林。竹风醒晚醉，窗月伴秋吟。道在唯求己，明时岂陆沈。
柳树谁人种，行行夹岸高。莫将条系缆，着处有蝉号。
可怜濯濯春杨柳，攀折将来就纤手。妾容与此同盛衰，何必君恩独能久。
花映柳条，闲向绿萍池上。凭栏干，窥细浪，雨萧萧。近来音信两疏索，洞房空寂寞。掩银屏，垂翠箔，度春宵。
宣州浑是上清宫，客有真人貌似童。绀发垂缨光髧髧，细髯缘颔绿茸茸。壶中药物梯霞诀，肘后方书缩地功。既许焚香为弟子，愿教年纪共椿同。
萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。
荡漾春风渌似波，惹情摇恨去傞傞。燕翻永日音声好，柳舞空城意绪多。蜀国暖回溪峡浪，卫娘清转遏云歌。可怜户外桃兼李，仲蔚蓬蒿奈尔何。
薄赋归天府，轻徭赖使臣。欢霑赐帛老，恩及卷绡人。去问珠官俗，来经石春。东南御亭上，莫使有风尘。
蝉噪秋枝槐叶黄，石榴香老愁寒霜。流霞包染紫鹦粟，黄蜡纸裹红瓠房。玉刻冰壶含露湿，斓斑似带湘娥泣。萧娘初嫁嗜甘酸，嚼破水精千万粒。
野寺秋声苦，灵溪晚翠荒。人家红树老，天气白云深。泽国尘埃少，山川岁月长。明时一樽酒，谁作钓沧浪？。
后代称欢伯，前贤号圣人。且须谋日富，不要道家贫。
言心俱好静，廨署落晖空。归吏封宵钥，行蛇入古桐。长江频雨后，明月众星中。若任迁人去，西溪与剡通。
奉敕追三樵，随侯傍道走。回头语李郎，唤取尔朱九。
但取诗名远，宁论下第频。惜为今日别，共受几年贫。听雨宿吴寺，过江逢越人。知从本府荐，秋晚又辞亲。
坤元载物，阳乐发生。播植资始，品汇咸亨。列俎棋布，方坛砥平。神歆禋祀，后德惟明。
南浦凄凄别，西风袅袅秋。一看肠一断，好去莫回头。
弯环青径斜，自是野僧家。满涧洗岩液，插天排石牙。炉寒余柏子，架静落藤花。记得逃兵日，门多贵客车。
东风泼火雨新休，舁尽春泥扫雪沟。走马犊车当御路，汉阳公主谢鸡球。
菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
昔年居汉水，日醉习家池。道胜迹常在，名高身不知。欲依天目住，新自始宁移。生事曾无长，惟将白接。
上苑春先入，中园花尽开。唯余幽径草，尚待日光催。
天南不可去，君去吊灵均。落日青山路，秋风白发人。言危无继者，道在有明神。
公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。
苍梧一望隔重云，帝子悲寻不记春。何事泪痕偏在竹，贞姿应念节高人。
开元天子万事足，唯惜当时光景促。三乡陌上望仙山，归作霓裳羽衣曲。仙心从此在瑶池，三清八景相追随。天上忽乘白云去，世间空有秋风词。
入贡列诸生，诗书业早成。家承孔圣后，身有鲁儒名。楚水通荥浦，春山拥汉京。爱君方弱冠，为赋少年行。
高阁朱栏不厌游，蒹葭白水遶长洲。孤云独鸟川光暮，万井千山海色秋。清梵林中人转静，夕阳城上角偏愁。谁怜远作秦吴别，离恨归心双泪流。
底物最牵吟，秋苔独自寻。何时连夜雨，叠翠满松阴。湘岸荒祠静，吴宫古砌深。侯门还可惜，长被马蹄侵。
金炉烟霭微，锦釭残影灭。出户独裴回，落花满明月。
泪滴珠难尽，容残玉易销。倘随明月去，莫道梦魂遥。
故园虽不远，那免怆行思。莽苍平湖路，霏微过雪时。全无山阻隔，或有客相随。得见交亲后，春风动柳丝。
澹荡春光物象饶，一枝琼艳不胜娇。若能许解相思佩，何羡星天渡鹊桥。
车马东城路，寻君至北山。为从人境出，弥觉世情闲。月在清潭上，风归暗筿间。此时心最得，长啸不能还。
草木无情亦可嗟，重开明镜照无涯。菊英空折罗含宅，榆荚不生原宪家。天命岂凭医药石，世途还要辟虫沙。仙翁乞取金盘露，洗却苍苍两鬓华。
归意随流水，江湖共在东。山阴何处去，草际片帆通。雨色春愁里，潮声晓梦中。虽为半年客，便是往来鸿。
微官如马足，祗是在泥尘。到处贫随我，终年老趁人。簿书销眼力，杯酒耗心神。早作归休计，深居养此身。
三月金明柳絮飞，岸花堤草弄春时。楼船百戏催宣赐，御辇今年不上池。
昔别容如玉，今来鬓若丝。泪痕应共见，肠断阿谁知。
秋夜月偏明，西楼独有情。千家看露湿，万里觉天清。映水金波动，衔山桂树生。不知飞鹊意，何用此时惊。
新秋霁夜有清境，穷襜病容无佳期。生公把经向石说，而我对月须人为。独行独坐亦独酌，独玩独吟还独悲。古称独坐与独立，若比群居终校奇。
子有新岁庆，独此苦寒归。夜叩竹林寺，山行雪满衣。深炉正燃火，空斋共掩扉。还将一尊对，无言百事违。
前山不可望，暮色渐沉规。日转须弥北，蟾来渤海西。风铃乱僧语，霜枿欠猿啼。阁外千家月，分明见里迷。
无月无灯寒食夜，夜深犹立暗花前。忽因时节惊年几，四十如今欠一年。
旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
乱后江边寺，堪怀二律师。几番新弟子，一样旧威仪。院影连春竹，窗声接雨池。共缘山水癖，久别共题诗。
翠蛾红脸不胜情，管绝弦余发一声。银烛摇摇尘暗下，却愁红粉泪痕生。
得道云林久，年深暂一归。出山逢世乱，乞食觉人稀。半偈初传法，中峰又掩扉。爱憎应不染，尘俗自依依。
故关衰草遍，离别自堪悲。路出寒云外，人归暮雪时。少孤为客早，多难识君迟。掩泪空相向，风尘何处期。
金门有遗世，鼎实恣和邦。默语谁能识，琴樽寄北窗。子牟恋魏阙，渔父爱沧江。良时信同此，岁晚迹难双。
秦陵汉苑参差雪，北阙南山次第春。车马满城原上去，岂知惆怅有闲人。
因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
挽弓当挽彊，用箭当用长。射人先射马，擒贼先擒王。杀人亦有限，列国自有疆。茍能制侵陵，岂在多杀伤。
腥臊海边多鬼市，岛夷居处无乡里。黑皮少年学采珠，手把生犀照咸水。
秃友退锋郎，功成鬓发伤。冢头封马鬣，不敢负恩光。
偶来松树下，高枕石头眠。山中无历日，寒尽不知年。
无事乌程县，蹉跎岁月余。不知芸阁吏，寂寞竟何如。远水浮仙棹，寒星伴使车。因过大雷岸，莫忘八行书。
上帝求仙使，真符取玉郎。三才闲布象，二景郁生光。骑吏排龙虎，笙歌走凤皇。天高人不见，暗入白云乡。
五凤楼西花一园，低枝小树尽芳繁。洛阳才子何曾爱，下马贪趋广运门。
闻道巴山里，春船正好行。都将百年兴，一望九江城。
沛中歌舞百余人，帝业功成里巷新。半夜素灵先哭楚，一星遗火下烧秦。貔貅扫尽无三户，鸡犬归来识四邻。惆怅故园前事远，晓风长路起埃尘。
到来常听说清虚，手把玄元七字书。仙籍不知名姓有，道情惟见往来疏。已能绝粒无饥色，早晚休官买隐居。便欲去随为弟子，片云孤鹤可相于。
十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑余歌罢忽凄凉。
精华在笔端，咫尺匠心难。日月中堂见，江湖满座看。夜凝岚气湿，秋浸壁光寒。料得昔人意，平生诗思残。
竹叶连糟翠，蒲萄带麹红。相逢不令尽，别后为谁空。
隐身苕上欲如何，不着青袍爱绿萝。柳巷任疏容马入，水篱从破许船过。昂藏独鹤闲心远，寂历秋花野意多。若访禅斋遥可见，竹窗书幌共烟波。
锦窠花朵灯业醉，翠叶眉稠裛露垂。莫引美人来架下，恐惊红片落燕支。
我有心中事，不与韦三说。秋夜洛阳城，明月照张八。
封作天齐王，清祠太山下。鲁公秋赛毕，晓日回高驾。从骑尽幽幷，同人皆沈谢。自矜文武足，一醉寒溪夜。
拂尘开素匣，有客独伤时。古调俗不乐，正声君自知。寒泉出涧涩，老桧倚风悲。纵有来听者，谁堪继子期。
兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
鸿鹄轻腾万里高，何殊朝野得贤豪。能知翼戴穹苍力，不是蒙茸腹背毛。
建昌江水县门前，立马教人唤渡船。忽似往年归蔡渡，草风沙雨渭河边。
忽然湖上片云飞，不觉舟中雨湿衣。折得莲花浑忘却，空将荷叶盖头归。
著雨胭脂点点消，半开时节最妖娆。谁家更有黄金屋，深锁东风贮阿娇。
常嗟外族兄弟稀，转觉心孤是送归。醉掩壶觞人有泪，梦惊波浪日无辉。烹鱼绿岸烟浮草，摘橘青溪露湿衣。闻说江楼长卷幔，几回风起望胡威。
南院司徒镇洛京，未经三月政声成。四方群后皆如此，端坐庸夫见太平。
春满院，叠损罗衣金线。睡觉水精帘未卷，帘前双语燕。斜掩金铺一扇，满地落花千片。早是相思肠欲断，忍教频梦见。
人主人臣是亲家，千秋万岁保荣华。几时曾向高天上，得见今宵月里花。
礼成中岳陈金册，祥报卿云冠玉峰。轻未透林疑待凤，细非行雨讵从龙。卷风变彩霏微薄，照日笼光映隐重。还入九霄成沆瀣，夕岚生处鹤归松。
一自残春别，经炎复到凉。萤从枯树出，蛩入破堦藏。落叶书胜纸，闲砧坐当林。东门因送客，相访也何妨。
子仪不起浑瑊亡，西幸谁人从武皇。四海为家虽未远，九州多事竟难防。已闻旰食思真将，会待畋游致假王。应感两朝巡狩迹，绿槐端正驿荒凉。
春来半月度，俗忌一朝闲。不酌他乡酒，无堪对楚山。
髭须虽白体轻健，九十三来却少年。问事爱知天宝里，识人皆是武皇前。玉装剑珮身长带，绢写方书子不传。侍女常时教合药，亦闻私地学求仙。
冥搜入仙窟，半夜水堂前。吾道祗如此，古人多亦然。萤沈荒坞雾，月苦绿梧蝉。
觚棱金碧照山高，万国珪璋捧赭袍。舐笔和铅欺贾马，赞功论道鄙萧曹。东南楼日珠帘卷，西北天宛玉厄豪。四海一家无一事，将军携镜泣霜毛。
俱识孙公与谢公，二年歌哭处还同。已叨邹马声华末，更共刘卢族望通南省恩深宾馆在，东山事往妓楼空。不堪岁暮相逢地，我欲西征君又东。
梅蘂腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。
忍委芳心此地开，似霞颜色苦低回。风惊少女偷香去，雨认巫娥觅伴来。今日独怜僧院种，旧山曾映钓矶栽。三清上客知惆怅，劝我春醪一两杯。
自有春愁正断魂，不堪芳草思王孙。落花寂寂黄昏雨，深院无人独倚门。
世途倚伏都无定，尘网牵缠卒未休。祸福回还车转毂，荣枯反复手藏钩。龟灵未免刳肠患，马失应无折足忧。不信君看弈棋者，输赢须待局终头。
圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
长风挂席势难回，海动山倾古月摧。君看帝子浮江日，何似龙骧出峡来。
霜月明明雪复残，孤舟夜泊使君滩。一声钟出远山里，暗想雪窗僧起寒。
自君之出矣，万物看成古。千寻葶苈枝，争奈长长苦。
三刀梦益州，一箭取辽城。伊陟无闻祖，韦贤不到孙。
紫云重叠抱春城，廊下人稀唱漏声。偷得微吟斜倚柱，满衣花露听宫莺。
苦雨滴兰砌，秋风生葛衣。潢污三迳绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
邛南方作尉，调补一何卑。发论唯公干，承家乃帝枝。山长风袅栈，江荫石和澌。旧井王孙宅，还寻独有期。
黄云雁门郡，日暮风沙里。千骑黑貂裘，皆称羽林子。金笳吹朔雪，铁马嘶云水。帐下饮蒲萄，平生寸心是。
云间翡翠一双飞，水上鸳鸯不暂离。写向人间百般态，与君题作比红诗。
粉壁朱门事岂繁，高墙扃户住如山。莫言城郭无休士，人若无心在处闲。
正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
谷苗深处一农夫，面黑头斑手把锄。何意使人犹识我，就田来送相公书。
雪尽终南又欲春，遥怜翠色对红尘。千车万马九衢上，回首看山无一人。
一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。
天宝遗余事，元和盛圣功。二凶枭帐下，三叛斩都中。始服沙陁虏，方吞逻逤戎。狼星如要射，犹有鼎湖弓。
独坐幽篁里，弹琴复长啸。深林人不知，明月来相照。
惟天地之无穷兮，哀生人之常勤。往者吾弗及兮，来者吾弗闻。已而，已而。
军吏回官烛，舟人自楚歌。寒沙蒙薄雾，落月去清波。壮惜身名晚，衰惭应接多。归朝日簪笏，筋力定如何。
芿草不停兽，因师山更灵。村林朝乞食，风雨夜开扃。井味兼松粉，云根着净瓶。尘劳如醉梦，对此暂能醒。
露湿月苍苍，关头榆叶黄。回轮照海远，分彩上楼长。水冻频移幕，兵疲数望乡。只应城影外，万里共胡霜。
军营内，战马忽然嘶。跑拥摇身非时乱，贼兵降伏要相欺，祭享上天知。
远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
上帝春宫思丽绝，夭桃变态求新悦。便是花中倾国容，牡丹露泣长门月。野树滴残龙战血，曦车碾下朝霞屑。惆怅东风未解狂，争教此物芳菲歇。
刘纲与妇共升仙，弄玉随夫亦上天。何似沙哥领崔嫂，碧油幢引向东川。
昨来非有意，今去亦无心。阙下抛新院，江南指旧林。瓶添新涧绿，笠卸晚峰阴。八字如相许，终辞尺组寻。
黔娄蕴雅操，守约遗代华。淡然常有怡，与物固无瑕。哲妻配明德，既没辩正邪。辞禄乃余贵，表谥良可嘉。
秦王日无道，太子怨亦深。一闻田光义，匕首赠千金。其事虽不立，千载为伤心。
却到歌吟地，闲门草色中。百年流水尽，万事落花空。穗帐扃秋月，诗楼鏁夜虫。少微何处堕，留恨白杨风。
池上莲荷不自开，山中流水偶然来。若言聚散定由我，未是回时那得回。
年年明月总相似，大抵人情自不同。今夜故山依旧见，班家扇样碧峰东。
共美持衡日，皆言折槛时。蜀侯供庙略，汉主缺台司。车马行仍止，笳箫咽又悲。今年杜陵陌，殄瘁百花迟。
溪水悠悠春自来，草堂无主燕飞回。隔帘惟见中庭草，一树山榴依旧开。
莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
翠凝仙艳非凡有，窈窕年华方十九。鬓如云，腰似柳，妙对绮弦歌醁酒。醉瑶台，携玉手。共燕此宵相偶，魂断晚窗分首，泪霑金缕袖。
金伤处，伤脑及天苍。臂中脉跳幷心内，鸠尾五脏小腹胱。医者不能当。
凉露清蝉柳陌空，故人遥指浙江东。青山有雪松当涧，碧落无云鹤出笼。齐唱离歌愁晚月，独看征棹怨秋风。定知洛下声名士，共说膺门得孔融。
班定千牛立受宣，佩刀搢笏凤墀前。一声不坐祥云合，鸳鹭依行拜两边。
通宵亦孤坐，但念旧峰云。白日还如此，清闲本共君。二毛凋一半，百岁去三分。早晚寻流水，同归麋鹿群。
遗文三十轴，轴轴金玉声。龙门原上土，埋骨不埋名。
铜雀台成玉座空，短歌长袖尽悲风。不知仙驾归何处，徒遣颦眉望汉宫。
五帝三皇主，萧曹魏邴臣。文章惟反朴，戈甲尽生尘。谏纸应无用，朝纲自有伦。升平不可纪，所见是闲人。
春来酒味浓，举酒对春丛。一酌千忧散，三杯万事空。放歌乘美景，醉舞向东风。寄语尊前客，生涯任转蓬。
巨积水中央，江寒出水长。沈牛荅云雨，如马戒舟航。天意存倾覆，神功接混茫。干戈连解缆，行止忆垂堂。
长安东门别，立马生白发。霁后轩盖繁，南山瑞烟发。尝忧车马繁，土薄闻水声。
长林偃风色，回复意犹迷。衫裛翠微润，马衔青草嘶。栈县斜避石，桥断却寻溪。何日干戈尽，飘飘愧老妻。
十里黄云白日曛，北风吹雁雪纷纷。莫愁前路无知己，天下谁人不识君。
石门南面泪浪浪，自此东西失帝乡。昆璞要疑方卓绝，大鹏须息始开张。已归天上趋双阙，忽喜人间捧八行。莫道秋霜不滋物，菊花还借后时黄。
形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，祗此山前是老期。
二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
每吟富贵他人合，不觉汍澜又湿衣。万里日边乡树远，何年何路得同归。
张衡殊不乐，应有四愁诗。惭君锦绣段，赠我慰相思。鸿鹄复矫翼，凤凰忆故池。荣乐一如此，商山老紫芝。
小子声名天下知，满簪霜雪白麻衣。谁将一著争先后，共向长安定是非。有路未曾迷日用，无贪终不乱天机。闲寻道士过仙观，赌得黄庭两卷归。
夏风多暖暖，树木有繁阴。新笋紫长短，早樱红浅深。烟花云幕重，榴艳朝景侵。华实各自好，讵云芳意沈。
何处怀君切，令人欲白头。偶寻花外寺，独立水边楼。不得论休戚，何因校献酬。吟余兴难尽，风笛起渔舟。
曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。
久闻为客过苍梧，休说携家归镜湖。山水颠狂应尽在，鬓毛凋落免贫无。和僧抢入云中峭，带鹤驱成涧底孤。春醉醒来有余兴，因人乞与武陵图。
驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
玉罂泣水桐花井，蒨丝沈水如云影。美人懒态燕脂愁，春梭抛掷鸣高楼。彩线结茸背复叠，白袷玉郎寄桃叶。为君挑鸾作腰绶，愿君处处宜春酒。
紫微深锁敞丹轩，太帝亲谈不死门。从此百寮俱拜后，走龙鞭虎下昆仑。
雪浪皑皑万古情，岸边台占子陵名。一时大器天将与，数尺渔竿谁不擎。危榭高碑镌籀字，沧洲老鹤识先生。游人到此慵归去，庭树孤猿有好声。
泪乾红落脸，心尽白垂头。自此方知怨，从来岂信愁。
一雁过连营，繁霜覆古城。胡笳在何处？半夜起边声。
瑶华琼蘂种何年，萧史秦嬴向紫烟。时控彩鸾过旧邸，摘花持献玉皇前。
棠棣日光辉，高襟应序归。来成鸿雁聚，去作凤皇飞。细草乘轻传，惊花惨别衣。灞亭春有酒，岐路惜芬菲。
不识长杨事北胡，且教红袖醉来扶。狂风烈焰虽千尺，豁得平生俊气无。
雕玉押帘额，轻縠笼虚门。井汲铅华水，扇织鸳鸯纹。回雪舞凉殿，甘露洗空绿。罗袖从徊翔，香汗沾宝粟。
立意忘机机已生，可能朝市污高情。时人未会严陵志，不钓鲈鱼只钓名。
洞里仙春日更长，翠丛风翦紫霞芳。若为萧史通家客，情愿扛壶入醉乡。
